德興阿，喬佳氏，滿洲正黃旗人，黑龍江駐防。道光末，由駐京前鋒授藍翎侍衛、乾清門行走，累擢頭等侍衛。以善騎射受文宗知，曾手擒奔馬，賜黃馬褂。

咸豐二年，命率黑龍江兵赴琦善軍。三年，從攻揚州，屯蔣家廟，為通儀徵要路，城賊竄出，奮擊敗之。瓜洲援賊進踞虹橋，與守備毛三元夾擊於三汊河。德興阿單騎陷陣，射殪其酋，大破賊，加副都統銜。別賊破儀徵，分兩路來犯。德興阿急趨東石人頭，毀賊浮橋。而瓜洲賊又進築土城於河西，偪三汊河，與儀徵賊相犄角。德興阿偕總兵瞿騰龍渡河毀賊營，賊乃不能西進。是年冬，賊棄揚州城退踞瓜洲，官軍進復儀徵，授正白旗漢軍副都統。四年，偕瞿騰龍進攻瓜洲，騰龍深入，為賊所襲，殞於陣。德興阿率勁騎馳援，賊敗走，軍賴以全，賜號博奇巴圖魯。尋復敗賊三汊河，賊埋地雷誘官軍，德興阿偵知，揮軍繞路而前，賊伏壘不出，遂分軍兩路夾攻，斬馘過當，奪獲大砲地雷。捷聞，晉御前侍衛。五年，迭攻瓜洲賊壘，又截擊竄賊於虹橋、八江口等處，皆獲勝。六年，托明阿兵敗於土橋，揚州復陷，諸軍渙散，獨德興阿軍未動。詔黜托明阿，以德興阿為欽差大臣，加都統銜。敗賊薛家樓，進規郡城。賊萬人迎敵，德興阿身先士卒，斬賊酋一，諸軍乘之，賊大潰，乘勝復揚州。同時江浦、浦口並為賊踞，令總兵武慶攻克之。

德興阿戰功素為江北諸軍冠，惟不曉漢文，命少詹事翁同書為幫辦。添調新兵，軍聲稍振，進規瓜洲。七年，參將富明阿破賊於土橋、四里鋪，水師又擊沉賊船，斬偽將軍陳磊。是年夏，合水陸諸軍進攻，毀賊艦及砲臺。德興阿親督戰，更番進逼，至十一月，大破之，復瓜洲。賊負嵎歷四年，至是始克。詔嘉調度有方，賜雙眼花翎，予騎都尉世職。乘勝逼金山，剿平新河口、龍王廟等處餘匪。江南軍亦同日克鎮江，專力進攻江寧。八年春，德興阿進軍江浦，獲勝。江寧賊勢日蹙，悍黨陳玉成等由安徽糾眾來援，德興阿兵敗於浦口，退保六合，褫雙眼花翎，革職留任。賊連陷江浦、天長、儀徵，德興阿不能救，揚州亦陷，褫世職。尋張國樑率兵渡江復揚州，而德興阿擁兵邵伯，觀望不前，嚴旨斥責。溫紹原守六合歷數年，為江北屏蔽，至是亦以援絕被陷，紹原死之。翌日而張國樑馳至，已無及。國樑以江寧軍事急，移軍渡江，詔責德興阿規復六合，軍已不振，迄無功。

何桂清疏劾：「德興阿秉性粗率，初賴翁同書相助，得克瓜洲。自同書調任安徽巡撫去後，左右無人，毫無謀略，貽誤軍事。」和春亦劾其舉動乖謬，難以圖功。文宗猶念其前勞，未遽加譴，九年，以圍攻六合久不下，革任召還。自此江北不置帥，軍務統歸和春節制。尋予六品頂戴，交僧格林沁差遣。

十一年，署密雲副都統。同治初，授西安右翼副都統，留辦山西防務，又移駐陜西同、朝一帶防剿。五年，充塔爾巴哈臺參贊大臣，授正紅旗漢軍副都統，幫辦新疆北路軍務。六年，丁母憂回旗。尋卒，依都統例賜恤，謚威恪。
