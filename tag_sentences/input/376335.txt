來俊臣，京兆萬年人。父操，博徒也，與里人蔡本善。本負博數十萬不能償，操因納其妻，先已娠而生俊臣，冒其姓。天資殘忍，喜反覆，不事產。客和州為奸盜，捕送獄，獄中上變，刺史東平王續按訊無狀，杖之百。天授中，續以罪誅，俊臣上書得召見，自陳前上瑯邪王沖反狀，為續所抑。武后以為諒，擢累侍御史，按詔獄，數稱旨。後陰縱其慘，脅制群臣，前後夷千餘族。生平有纖介，皆入於死。拜左臺御史中丞，中外累息，至以目語。

俊臣乃引侯思止、王弘義、郭弘霸、李仁敬、康韋、衛遂忠等，陰嘯不逞百輩，使飛語誣蔑公卿，上急變。每擿一事，千里同時輒發，契驗不差，時號為「羅織」，牒左署曰：「請付來俊臣或侯思止推實必得。」後信之，詔於麗景門別置獄，敕俊臣等顓按事，百不一貸。弘義戲謂麗景門為「例竟」，謂入者例皆盡也。俊臣與其屬硃南山、萬國俊作《羅織經》一篇，具為支脈綱由，咸有首末，按以從事。

俊臣鞫囚，不問輕重皆注醯於鼻，掘地為牢，或寢以匽溺，或絕其糧，囚至嚙衣絮以食，大抵非死終不得出。每赦令下，必先殺重囚乃宣詔。又作大枷，各為號：一、定百脈，二、喘不得，三、突地吼，四、著即臣，五、失魂膽，六、實同反，七、反是實，八、死豬愁，九、求即死，十、求破家。後以鐵為冒頭，被枷者宛轉地上，少遷而絕。凡囚至，先布械於前示囚，莫不震懼，皆自誣服。

如意初，誣告大臣狄仁傑、任令暉、李游道、袁智弘、崔神基、盧獻等下獄。俊臣顓以夷誅大臣為功，乃奏囚降制，一問而服者同首，法得減死。仁傑等已論死，待日而決，稍挺之，仁傑乃遣子持帛書稱枉。後見愕然，責謂俊臣，對曰：「是囚不褫巾服，何肯服罪？」後遣通事舍人周綝往視，遽假仁傑襆帶立西廂，+綝懼俊臣，東視唯唯去，莫敢聞。先是，宰相樂思晦為俊臣夷其家，有子九歲隸司農，上變，得召見，言：「俊臣兇慘，罔上不道，若陛下假條反狀付之，無大小皆如詔。臣父死族夷，不求生，但惜陛下法為俊臣所弄耳！」後意寤，由是仁傑六族皆免。又按大將軍張虔勖、內侍範雲仙，虔勖不堪枉，訟於大理徐有功，俊臣使衛士亂斫之，雲仙自陳事先帝，命截其舌，皆即死，人人脅息。

久之，俊臣納賈人金，為御史紀履忠所劾，下獄當死。後忠其上變，得不誅，免為民。長壽中，還授殿中丞，坐贓貶同州參軍事，暴縱自如，奪同僚妻，又辱其母。俄召為合宮尉，擢洛陽令，進司僕少卿，賜司農奴婢十人。以官戶無面首，聞西蕃酋阿史那斛瑟羅有婢善歌舞，令其黨告以謀反，而求其婢，諸蕃長數十人，割耳剺面訟冤，僅得解。綦連耀等有異謀，吉頊以白俊臣，殺數十族。既欲擅發奸功，即中頊以法，頊大懼，求見後自直，乃免。俊臣誣司刑史樊戩，以謀反誅，其子訴闕下，有司無敢治，因自刳腹。秋官侍郎劉如璿為流涕，俊臣奏與同惡，如璿自訴年老而涕，吏論以絞，後為宥死，流漢州。

萬歲通天中，上巳，與其黨集龍門，題搢紳名於石，抵而僕者先告，抵李昭德不能中。或以告昭德，昭德謀繩其惡，未發。衛遂忠雖無行，頗有辭辯，素與俊臣善。始王慶詵女適段簡而美，俊臣矯詔強娶之。它日，會妻族，酒酣，遂忠詣之，閽者不肯通，遂忠直入謾罵，俊臣恥妻見辱，已命驅而縛於廷，既乃釋之，自此有隙，妻亦慚，自殺。簡有妾美，俊臣遣人示風旨，簡懼，以妾歸之。俊臣知群臣不敢斥己，乃有異圖，常自比石勒，欲告皇嗣及廬陵王與南北衙謀反，因得騁志。遂忠發其謀。初，俊臣屢掎摭諸武、太平公主、張昌宗等過咎，後不發。至是諸武怨，共證其罪。有詔斬於西市，年四十七，人皆相慶，曰：「今得背著床瞑矣！」爭抉目、擿肝、醢其肉，須臾盡，以馬踐其骨，無孑餘，家屬籍沒。

方俊臣用事，托天官得選者二百餘員，及敗，有司自首，後責之，對曰：「臣亂陛下法，身受戮；忤俊臣，覆臣家。」後赦其罪。
