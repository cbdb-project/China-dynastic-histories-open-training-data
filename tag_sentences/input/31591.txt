李善者，揚州江都人。方雅清勁，有士君子之風。明慶中，累補太子內率府錄事參軍、崇賢館直學士，兼沛王侍讀。嘗注解《文選》，分為六十卷，表上之。賜絹一百二十匹，詔藏於秘閣。除潞王府記室參軍，轉秘書郎。乾封中，出為經城令。坐與賀蘭敏之周密，配流姚州。後遇赦得還，以教授為業，諸生多自遠方而至。又撰《漢書辯惑》三十卷。載初元年卒。
