卷一本紀第一　太祖上

太祖大聖大明神烈天皇帝，姓耶律氏，諱億，字阿保機，小字啜裡只，契丹迭刺霞瀨益石烈鄉耶律彌里人。德祖皇帝長子，母曰宣簡皇后蕭氏。唐咸通十三年生。初，母夢日墮懷中，有娠。及生，室有神光異香，體如三歲兒，即能匍匐。祖母簡獻皇后異之，鞠為己子。常匿於別幕，塗其面，不令他人見。

三月能行；啐而能言，知未然事。自謂左右若有神人翼衛。雖齠齔，言必及世務。時伯父當國，疑輒咨焉。既長，身長九尺，豐上銳下，目光射人，關弓三百斤。為撻馬狘沙裏。時小黃室韋不附，太祖以計降之。伐越兀及烏古、六奚、比沙狘諸部，克之。國人號阿主沙裏。

唐天復元年，歲辛酉，痕德堇可汗立，以太祖為本部夷離堇，專征討，連破室韋、于厥及奚帥轄刺哥，俘獲甚眾。冬十月，授大迭烈府夷離堇。

明年秋七月，以兵四十萬伐河東代北，攻下九郡，獲生口九萬五千，駝、馬、牛、羊不可勝紀。九月，城龍化州於潢河之南，始建開教寺。

明年春，伐女直，下之。獲其戶三百。九月，復攻下河東懷遠等軍。冬十月，引軍略至薊北，俘獲以還。先是德祖俘奚七千戶，徙饒樂之清河，至是創為奚迭刺部，分十三縣。遂拜太祖於越、總知軍國事。

明年歲甲子，三月，廣龍化州之東城。九月，討黑車子室韋，唐盧龍軍節充使劉仁恭發兵數萬，遣養子趙霸來拒。霸至武州，太祖諜知之，伏勁兵桃山下。遣室韋人牟里詐稱其長酋所遣，約霸兵會平原。既至，四面伏發，擒霸，殲其眾，乘勝大破室韋。

明年七月，復討黑車子室韋。唐河東節度使李克用遣通事康令德乞盟。冬十月，太祖以騎兵七萬會克用於雲州，宴酣，克用借兵以報劉仁恭木瓜澗之役，太祖許之。易袍馬，約為兄弟。及進兵擊仁恭，拔數州，盡徙其民以歸。

明年二月，復擊劉仁恭。還，襲山北奚，破之。汴州朱全忠遣人浮海奉書幣、衣帶、珍玩來聘。十一月，遣偏師討奚、霫諸部及東北女直之未附者，悉破降之。十二月，痕德堇可汗殂，群臣奉遺命請立太祖。曷魯等勸進。太祖三讓，從之。

元年春正月庚寅，命有司設壇於如迂王集會堝，燔柴告天，即皇帝位。尊母蕭氏為皇太后，立皇后蕭氏。北宰相蕭轄刺、南宰相耶律歐里思率群臣上尊號曰天皇帝，後曰地皇后。庚子，詔皇族承遙輦氏九帳為第十帳。

二月戊午，以從弟迭慄底為迭烈府夷離堇。是月，徵黑車子室韋，降其八部。

夏四月丁未朔，唐梁王朱全忠廢其主，尋弒之，自立為帝，國號梁，遣使來告。劉仁恭子守光囚其父，自稱幽州盧龍軍節度使。秋七月乙酉，其兄平州刺史守奇率其眾數千人來降，命置之平盧城。

冬十月乙巳，討黑車子室韋，破之。

二年春正月癸酉朔，御正殿受百官及諸國使朝。辛巳，始置惕隱，典族屬，以皇弟撒刺為之。河東李克用卒，子存勖襲，遣使吊慰。

夏五月癸酉，詔撒刺討烏丸、黑車子室韋。

秋八月壬子，幽州進合歡瓜。

冬十月己亥朔，建明王樓。築長城於鎮東海口。遣輕兵取吐渾叛入室韋者。

三年春正春月，幸遼東。

二月丁酉朔，梁遣郎公遠來聘。

三月，滄州節度使劉守文為弟守光所攻，遣人來乞兵討之。

命皇弟舍利素、夷離堇蕭敵魯以兵會守文於北淖口。進至橫海軍近澱，一鼓破之，守光潰去。因名北淖口為會盟口。

夏四月乙卯，詔左僕射韓知古建碑龍化州大廣寺以紀功德。

五月甲申，置羊城於炭山之北以通市易。

冬十月己巳，遣鷹軍討黑車子室韋，破之。西北嗢娘改部族進輓車人。

四年秋七月子戊子朔，以後兄蕭敵魯為北府宰相。後族為相自此始。

冬十月，烏馬山奚庫支及查刺底、鋤勃德等叛，討平之。

五年春正月丙戌朔，日有食之。丙申，上親征西部奚。奚阻險，叛服不常，數招諭弗聽。是役所向輒下，遂分兵討東部奚，亦平之。於是盡有奚、霫之地。東際海，南暨白檀，西逾松漠，北抵潢水，凡五部，咸入版籍。

三月，次濼河，刻石紀功。復略地薊州。

夏四月壬申，遣人使梁。

五月，皇弟刺葛、迭刺、寅底石、安端謀反。安端妻粘睦姑知之，以告，得實。上不忍加誅，乃與諸弟登山刑牲，告天地為誓而赦其罪。出刺葛為迭刺部夷離堇，封粘睦姑為晉國夫人。

秋七月壬年朔，斜離底及諸蕃使來貢。

八月甲子，劉守光僭號幽州，稱燕。

冬十月戊午，置鐵冶。

十一月壬午，遣人使梁。

六年春正月，以化葛為惕隱。

二月戊午，親征劉守光。

三月，至自幽州。

夏四月，梁郢王友珪弒父自立。

秋七月丙午，親征術不姑，降之，俘獲以數萬計。命弟刺葛分兵攻平州。

八月壬辰，上次恩德山。皇子李胡生。

冬十月戊寅，刺葛破平州，還，復與迭刺、寅底石、安端等反。甲申，遣人使梁致祭。壬辰，還次北阿魯山，聞諸弟以兵阻道，引軍南趨十七濼。是日燔柴。翼日，次七渡河，諸弟各遣人謝罪。上猶矜憐，許以自親。

是歲，以兵討兩冶，以所獲僧崇文等五十人歸西樓，建天雄寺以居之，以示天助雄武。

七年春正月甲辰朔，以用兵免朝。晉王李存勖拔幽州，擒劉守光。甲寅，王師次赤水城，弟刺葛等乞降。上素服，乘赭白馬，以將軍耶律樂姑、轄刺僅阿缽為御，解兵器、肅侍衛以受之。因加慰諭。刺葛等引退，上復數遣使撫慰。

二月甲戌朔，梁均王友貞討殺其兄友珪，嗣立。

三月癸丑，次蘆水，弟迭刺哥圖為奚王，與安端擁千餘騎而至，給稱入覲。上怒曰：「爾曹始謀逆亂，朕特恕之，使改過自新，尚爾反覆，將不利於朕。」遂拘之。以所部分隸諸軍。

而刺葛引其眾至乙室堇澱，具天子旗鼓，將自立，皇太后陰遣人諭令避去。會弭姑乃、懷裡陽言車駕且至，其眾驚潰，掠居民北走，上以兵追之。刺葛遣其黨寅底石引兵徑趨行宮，焚其輜重、廬帳，縱兵大殺。皇后急遣蜀古魯救之，僅得天子旗鼓而已。其黨神速姑復劫西樓，焚明王樓。上至土河，秣馬休兵，若不為意。諸將請急追之，上曰：「俟其遠遁，人各懷土。懷土既切，其心必離，我軍乘之，破之必矣。」盡以先所獲資畜分賜將士，留夷離畢直里姑總政務。

夏四月戊寅，北追刺葛。己卯，次彌里，問諸弟面木葉山射鬼箭厭禳，乃執叛人解里向彼，亦以其法厭之。至達里澱，選輕騎追及培只河，盡獲其黨輜重、生口。先遣室韋及吐渾酋長拔刺、迪裡姑等五人分兵伏其前路，命北宰相迪里古為先鋒進擊之。刺葛率兵逆戰，迪里古以輕兵薄之。其弟遏古只臨陣，射數十人斃，眾莫敢前。相拒至晡，眾乃潰。追至柴河，遂自焚其車乘廬帳而去。前遇拔刺、迪裡姑等伏發，合擊，遂大敗之。刺葛奔潰，遺其所奪神帳於路，上見而拜奠之。所獲生口盡縱歸本土。其黨庫古只、磨朵皆面縛請罪。師次札堵河，大雨暴漲。

五月癸丑，遣北宰相迪輦率驍騎先渡。甲寅，奏擒刺葛、涅里袞阿缽於榆河，前北宰相蕭實魯、寅底石自剄不殊。遂以黑白羊祭天地。壬戌，刺葛、涅里袞阿缽詣行在，以稿索自縛，牽羊望拜。上還至大嶺。時大軍久出，輜重不相屬，士卒煮馬駒、採野菜以為食，孳畜道斃者十七八，物價十倍，器服資貨委棄於楚裏河，狼藉數百里，因更刺葛名暴里。丙寅，至庫里，以青牛白馬祭天地。以生口六百、馬二千三百分賜大、小鶻軍。

六月辛巳，至榆嶺，以轄賴縣人掃古非法殘民，磔之。甲申，上登都庵山，撫其先奇首可汗遺跡，徘徊顧瞻而興歡焉。

聞獄官涅離擅造大校，人不堪其苦，有至死者，命誅之。壬辰，次狼河，獲逆黨雅里、彌里，生埋之銅河南軌下。放所俘還，多為於骨里所掠。上怒，引輕騎馳擊。復遣驍將分道追襲，盡獲其眾並掠者。庚子，次阿敦濼，以養子涅里思附諸弟叛，以鬼箭射殺之。其餘黨六千，各以輕重論刑。於厥掠生口者三十餘人，變俾贖其罪，放歸本部。至石嶺西，詔收回軍乏食所棄兵仗，召北府兵驗而還之。以夷離堇涅里袞附諸弟為叛，不忍顯戮，命自投崖而死。

秋八月己卯，幸龍眉宮，轘逆黨二十九人，以其妻女賜有功將校，所掠珍賓、孳畜還主，亡其本物者，命責償其家；不能償者，賜以其部曲。

九月壬戌，上發自西樓。

冬十月庚午，駐赤崖。戊寅，和州回鶻來貢。癸未，乙室府人迪里古、迷骨離部人特里以從逆誅。詔群臣分決滯訟，以韓知古錄其事，只裡姑掌捕亡。

十一月，祠木葉山。還次昭烏山，省風俗，見高年，議朝政，定吉兇儀。

十二月戊子，燔柴於蓮花濼。

八年春正月甲辰，以曷魯為迭刺部夷離堇，忽烈為惕隱。

於骨里部人特離敏執逆黨怖胡、亞裡只等十七人來獻，上親鞫之。辭多連宗及有脅從者，乃杖殺首惡怖胡，餘並原釋。於越率懶之子化哥屢奸謀，上每優容之，而反覆不悛，召父老群臣正其罪，並其子戮之，分其財以給衛士。有司所鞫逆黨三百人，獄既具，上以人命至重，死不復生，賜宴一日，隨其平生之好，使為之。酒酣，或歌、或舞、或戲射、角牴，各極其意。明日，乃以輕重刑。首惡刺葛，其次迭刺哥，上猶弟之，不忍置法，杖而釋之。以寅底石、安端性本庸弱，為刺葛所使，皆釋其罪。

前於越赫底裡子解里、刺葛妻轄刺已實預逆謀，命皆絞殺之。寅底石妻涅離脅從，安端妻粘睦姑嘗有忠告，並免。因謂左右曰：「諸弟性雖敏黠，而蓄奸稔惡。嘗自矜有出人之智，安忍兇狠，谿壑可塞而貪黷無厭。求人之失，雖小而可恕，謂重如泰山；身行不義，雖入大惡，謂輕於鴻毛。暱比群小，謀及婦人，同惡相濟，以危國祚。雖欲不敗，其可得乎？北宰相實魯妻餘盧睹姑於國至親，一旦負朕，從於叛逆，未置之法而病死，此天誅也。解裏自幼與朕常同寢食，眷遇之厚，冠於宗屬，亦與其父背大恩而從不軌，茲可恕乎。」

秋七月丙申朔，有司上諸帳族與謀逆者三百餘人罪狀，皆棄市。上嘆曰：「致人於死，豈朕所欲。若止負朕躬，尚可容貸。此曹恣行不道，殘害忠良，塗炭生民，剽掠財產。民間昔有萬馬，今皆徒小，有國以來所未嘗有。實不得已而誅之。」

冬十月甲子朔，建開皇殿於明王樓基。

九年春正月，烏古部叛，討平之。

夏六月，幽州軍校齊行本舉其族及其部曲男女三千人請降，詔授檢校尚書、左僕射，賜名兀欲，給其廩食。數日亡去，幽帥周德威納之。及詔索之，德威語不遜，乃議南證。

冬十月戊申，鉤魚于鴨淥江。新羅遣使貢方物，高麗遣使進寶劍，吳越王錢鏐遣滕彥休來貢。

是歲，君基太一神數見，詔圖其像。

神冊元年春二月丙戌朔，上在龍化州，迭烈部夷離堇耶律曷魯等率百僚請上尊號，三表乃允。丙申，群臣及諸屬國築壇州東，上尊號曰大聖大明天皇帝，後曰應天大明地皇后。大赦，建元神冊。初，闕地為壇，得金鈴，因名其地曰金鈴岡。壇側滿林曰冊聖林。

三月丙辰，以迭烈部夷離堇曷魯為阿廬朵里於越，百僚進秩、頒賚有差，賜酺三日，立子倍為皇太子。夏四月乙酉朔，晉幽州節度使盧國用來降，以為幽州兵馬留後。甲辰，梁遣郎公遠來賀。

六月庚寅，吳越王遣滕彥休來貢。

秋七月壬申，親征突闕、吐渾、黨項、小蕃、沙陀諸部，皆平之。俘其酋長及其戶萬五千六百，鎧甲、兵仗、器服九十餘萬，寶貨、駝馬、牛羊不可勝算。

八月，拔朔州，擒節度使李嗣本。勒石紀功於青塚南。

冬十月癸未朔，乘勝而東。

十一月，攻蔚、新、武、媯、儒五州，斬首萬四千七百餘級。自代北至河曲逾陰山，盡有其地。遂改武州為歸化州，媯州為可汗州，置西南面招討司，選有功者領之。其圍蔚州，敵樓無故自壞，眾軍大噪乘之，不逾時而破。時梁及吳越二使皆在焉，詔引環城觀之，因賜滕彥休名曰述呂。

十二月，收山北八軍二年春二月，晉新州裨將戶文進殺節度使李存矩來降。進攻其城，刺史安金全遁，以文進部將劉殷為刺史。

三月辛亥，攻幽州，節度使周德威以幽、並、鎮、定、魏五州之兵拒於居庸關之西，合戰於新州東，大破之，斬首三萬餘級，殺李嗣恩之子武八。以後弟阿骨只為統軍，實魯為先鋒，東出關略燕、趙，不遇敵而還。己未，於骨里叛，命室魯以兵討之。夏四月壬午，圍幽州，不克。

六月乙巳，望城中有氣如煙火狀，上曰：「未可攻也。」

以大暑霖潦，班師。留曷魯、盧國用守之。刺葛與其子賽保里叛入幽州。

秋八月，李存勖遣李嗣源等救幽州，曷魯等以兵少而還。

三年春正月丙申，以皇弟安端為大內惕隱，命攻雲州及西南諸部。

二月，達旦國來聘。癸亥，城皇都，以禮部尚書康默記充版築使。梁遣使來聘。晉、吳越、渤海、高麗、回鶻、阻卜、黨項及幽、鎮、定、魏、潞等州各遣使來貢。

夏四月乙巳，皇弟迭烈哥謀叛，事覺，知有罪當誅，預為營壙，而諸戚請免。上素惡其弟寅底石妻涅里袞，乃曰：「涅里袞能代其死，則從。」涅里袞自縊壙中，並以奴女古、叛人曷魯只生瘞其中。遂赦迭烈哥。

五月乙亥，詔建孔子廟、佛寺、道觀。

秋七月乙酉，於越曷魯薨，上震悼久之，輟朝三日，贈賻有加。冬十二月庚子朔，幸遼陽故城。辛丑，北府宰相蕭敵魯薨，戊午，以於越曷魯弟污里軫為迭烈部夷離堇，蕭阿古只為北府宰相。甲子，皇孫隈欲生。

卷二本紀第二　太祖下

四年春正月丙申，射虎東山。

二月丙寅，修遼陽故城，以漢民、渤海戶實之，改為東平郡，置防禦使。

夏五月庚辰，至自東平郡。

秋八月丁酉，謁孔子廟，命皇后、皇太子分謁寺觀。

九月，征烏古部，道聞皇太后不豫，一日馳六百里還，侍太后，病間，復還軍中。

冬十月丙午，次烏古部，天大風雪，兵不能進，上禱於天，俄頃而霽。命皇太子將先鋒軍進擊，破之，俘獲生口萬四千二百，牛馬、車乘、廬帳、器物二十餘萬。自是舉部來附。

五年春正月乙丑，始制契丹大字。

夏五月丙寅，吳越王復遣滕彥休貢犀角、珊瑚，授官以遣。

庚辰，有龍見於拽刺山陽水上，上射獲之，藏其骨內府。

閏六月丁卯，以皇弟蘇為惕隱，康默記為夷離畢。

秋八月己未朔，黨項諸部叛。辛未，上親征。

九月己丑朔，梁遣郎公遠來聘。壬寅，大字成，詔頒行之。

皇太子率迭刺部夷離堇污里軫等略地雲內、天德。

冬十月辛未，攻天德。癸酉，節度使宋瑤降，賜弓矢、鞍馬、旗鼓，更其軍曰應天。甲戌，班師。宋瑤復叛。丙子，拔其城，擒宋瑤，俘其家屬，徙其民於陰山南。

十二月己未，師還。

六年春正月丙午，以皇弟蘇為南府宰相，迭里為惕隱。南府宰相，自諸弟構亂，府之名族多四罹其禍，故其位久虛，以鋤得部轄得里、只裏古攝之。府中數請擇任宗室，上以舊制不可輒變；請不已，乃告於宗廟而後授之。宗室為南府宰相自此始。

夏五月丙戌朔，詔定法律，正班爵。丙申，詔畫前代直臣像為《招諫圖》，及詔長吏四孟月詢民利病。

六月乙卯朔，日有食之。

冬十月癸丑朔，晉新州防禦使王鬱以所部山北兵馬內附。

丙子，上率大軍入居庸關。

十一月癸卯，下古北口。丁未，分兵略檀、順、安遠、三河、良鄉、望都、潞、滿城、遂城等十餘城，俘其民徙內地。

十二月癸丑，王鬱率其眾來朝，上呼鬱為子，賞賚甚厚，而徙其眾於潢水之南。庚申，皇太子率王鬱略地定州，康默記攻長蘆。唐義武軍節度使王笮直養子都囚其父，自稱留後。癸亥，圍涿州，有白免緣壘而上，是日破其郛。癸酉，刺史李嗣弼以城降。乙亥，存勖至定州，王都迎謁馬前。存勖引兵趨望都，遇我軍禿餒五千騎，圍之，存勖力戰數四，不解。李嗣昭領三百騎來救，我軍少卻，存勖乃得出，大戰，我軍不利，引歸。存勖至幽州，遣二百騎躡我軍後，我軍反擊，悉擒之。己卯，還次檀州，幽人來襲，擊走之，擒其裨將。詔徙檀、順民於東平、瀋州。

天贊元年春二月庚申，復徇幽、薊地。癸酉，詔改元，赦軍前殊死以下。夏四月甲寅，攻薊州。戊年，拔之，擒刺史胡瓊，以盧國用、涅魯古典軍民事。壬戌，大饗軍士。癸亥，李存勖圍鎮州，張文禮求援，命郎君迭烈、將軍康末怛往擊，敗之，殺其將李嗣昭。辛未，攻石城縣，拔之。

五月丁未，張文禮卒，其子處瑾遣人奉表來謝。

六月，遣鷹軍擊西南諸部，以所獲賜貧民。

冬十月甲子，以蕭霞的為北府宰相。分迭刺部為二院：斜涅赤為北院夷離堇，綰思為南院夷離堇。詔分北大濃兀為二部，立兩節度使以統之。

十一月壬寅，命皇子堯骨為天下兵馬大元帥，略地薊北。

二年春正月丙申，大元帥堯骨克平州，獲刺史趙思溫、裨將張崇。

二月，如平州。甲子，以平州為盧龍軍。置節度使。

三月戊寅。軍於箭笴山，討叛奚胡損，獲之，射以鬼箭。

誅其黨三百人，沉之狗河。置奚墮瑰部，以勃魯恩權總其事。

夏四月己酉，梁遣使來聘，吳越王遣使來貢。癸丑，命堯骨攻幽州，迭刺部夷離堇覿烈徇山西地。庚申，堯骨軍幽州東，節度使符存審遣人出戰，敗之。擒其將裴信父子。

閏月庚辰，堯骨抵鎮州。壬午，拔曲陽。丙戌，下北平。

是月，晉王李存勖即皇帝位，國號唐。

五月戊午，堯骨師還。癸亥，大饗軍士，賞賚有差。

六月辛丑，波斯國來貢。

秋七月，前北府宰相蕭職阿古只及王鬱徇地燕、趙。

冬十月辛未朔，日有食之。己卯，唐兵滅梁。

三年春正月，遣兵略地燕南。

夏五月丙午，以惕隱迭里為南院夷離堇。是月，徙薊州民實遼州地。渤海殺其刺史張秀實而掠其民。六月乙酉，召皇后、皇太子、大元帥及二宰相、諸部頭等詔曰：「上天降監，惠及丞民。聖主明王，萬載一遇。朕既上承天命，下統群生，每有征行，皆奉天意。是以機謀在己，取舍如神，國令既行，人情大附。舛論歸正，遐邇無愆。可謂大含溟海，安納泰山矣。自我國之經營，為群方之父母。憲章斯在，胤嗣何憂？升降有期，去來在我。良籌聖會，自有契於天人；眾國群王，豈可化其凡骨？三年之後，歲在丙戌，時值初秋，必有歸處。然未終兩事，豈負親誠？日月非遙，戒嚴是速。」

聞詔者皆驚懼，莫識其意。是日，大舉征吐渾、黨項、阻卜等部。詔皇太子監國，大元帥堯骨從行。

秋七月辛亥，曷刺等擊素昆那山東部族，破之。

八月乙酉，至烏孤山，以鵝祭天。甲午，次古單于國，登阿里典壓得斯山，以麃鹿祭。

九月丙申朔，次古加鶻城，勒石紀功。庚子，拜日於蹛林。

丙午，遣騎攻阻卜。南府宰相蘇、南院夷離堇迭裡略地西南。

乙卯，蘇等獻俘。丁已，鑿金河水，取烏山石，輦致潢河、木葉山，以示山川朝海宗獄之意。癸亥，大食國來貢。甲子，詔礱闢遏可汗故碑，以契丹、突厥、漢字紀其功。是月，破胡母思山諸蕃部，次業得思山，以赤牛青馬祭天地。回鶻霸里遣使來貢。冬十月丙寅朔，獵寓樂山，獲野獸數千，以充軍食。丁卯，軍於霸離思山。遣兵逾流沙，拔浮圖城，盡取西鄙諸部。

十一月乙未朔，獲甘州回鶻都督畢離遏，因遣使諭其主烏母主可汗。射虎於烏刺邪里山，抵霸室山。六百餘里且行且獵，日有鮮食，軍士皆給。

四年春正月壬寅，以捷報皇后、皇太子。

二月丙寅，大元帥堯骨略黨項。丁卯，皇后遣康末怛問起居，進御服、酒膳。乙亥，蕭阿古只略燕、趙還，進牙旗兵仗。

辛卯，堯骨獻黨項俘。

三月丙申，饗軍於水精山。

夏四月甲子，南攻小蕃，下之。皇后、皇太子迎謁於札里河。癸酉，回鶻烏母主可法遣使貢謝。

五月甲寅，清暑室韋北陘。

秋九月癸巳，至自西征。

冬十月丁卯，唐以滅梁來告，即遣使報聘。庚辰，日本國來貢。辛巳，高麗國來貢。

十一月丁酉，幸安國寺，飯僧，赦京師囚，縱王坊鷹鶻。

己酉，新羅國來貢。

十二月乙亥，詔曰：「所謂兩事，一事已畢，惟渤海世急未雪，豈宜安駐。」乃舉兵親征渤海大諲譔。皇后、皇太子、大元帥堯骨皆從。

閏月壬辰，祠木葉山。壬寅以青牛白馬祭天地於烏山。己酉，次撒葛山，射鬼箭。丁巳，次商嶺，夜圍扶餘府。

天顯元年春正月己未，白氣貫日。庚申，拔扶餘城，誅其守將。丙寅，命惕隱安端、前北府宰相蕭阿古只等將萬騎為先鋒，遇諲譔老相兵，破之。皇太子、大元帥堯骨、南府宰相蘇、北院夷離堇斜涅赤，南院夷離堇迭裡是夜圍忽汗城。己巳，諲譔請降。庚午，駐軍於忽汗城南。辛未，諲譔素服，稿索牽羊，率僚屬三百餘人出降。上優禮而釋之。甲戌，詔諭渤海郡縣。

丙子。遣近待康末怛等十三人入城索兵器，為邏卒所害。丁丑，諲譔復叛，攻其城，破之。駕幸城中，諲譔請罪馬前。詔以兵衛諲譔及族屬以出。祭告天地，復還軍中。

二月庚寅，安邊、鄚頡、南海、定理等府及諸道節度、刺史來朝，慰勞遣之。以所獲器幣諸物賜將士。壬辰，以青牛白馬祭天地。大赦，改元天顯。以平渤海遣使報唐。甲午，復幸忽汗城，閱府庫物，賜從臣有差。以奚部長勃魯恩、王鬱自回鶻、新羅、吐蕃、黨項、室韋、沙陀、烏古等從征有功，優加賞齎。丙午，改渤海國為東丹，忽汗城為天福。冊皇太子倍為人皇王以主之。以皇弟迭刺為左大相，渤海老相為右大相，渤海司徒大素賢為左次相，耶律羽之為右次相。赦其國內殊死以下。丁未，高麗、濊貊、鐵驪、鞨霫來貢。

三月戊午，遣夷離畢康默記、左付射韓延徽攻長嶺府。甲子，祭天。丁卯，幸人皇王宮。己巳，安邊、鄚頡、定理三府叛，遣安端討之。丁丑，三府平。壬午，安端獻俘，誅安邊府叛帥二人。癸未，宴東丹國僚佐，頒賜有差。甲申，幸天福城。

乙酉，班師，以大諲譔舉族行。

夏四月丁亥朔，次傘子山。辛卯，人皇王率東丹國僚屬辭。

是月，唐養子李嗣源反，郭存謙弒其主存勖，嗣源遂即位。

五月辛酉，南海、定理二府復叛，大元帥堯骨討之。

六月丁酉，二府平。丙午，次慎州，唐遣姚坤以國哀來告。

秋七月丙辰，鐵州刺史衛鈞反。乙丑，堯骨攻拔鐵州。庚午，東丹國左大相迭刺卒。辛未，衛送大諲譔於皇都西，築城以居之。賜諲譔曰烏魯古，妻曰阿里只。盧龍行軍司馬張崇叛，奔唐。甲戌，次扶餘府，上不豫。是夕，大星隕於幄前。辛巳平旦，子城上見黃龍繚繞，可長一里，光耀奪目，入於行宮，有紫黑氣蔽天，逾日乃散。是日，上崩，年五十五。天贊三年上所謂「丙戌秋初，必有歸處」，至是乃驗。壬午，皇后稱制，權決軍國事。

八月辛卯，康默記等攻下長嶺府。甲午，皇后奉梓宮西還。

壬寅，堯骨討平諸州，奔赴行在。乙巳，人皇王倍繼至。

九月壬戌，南府宰相蘇薨。丁卯，梓宮至皇都，權殯於子城西北。己巳，上謚升天皇帝，廟號太祖。

冬十月，盧龍軍節度使盧國用叛，奔於唐。

十一月丙寅，殺南夷離堇耶律迭里、郎君耶律匹魯等。

二年八月丁酉，葬太祖皇帝於祖陵，置祖州天城軍節度使以奉陵寢。統和二十六年七月，進謚大聖大明天皇帝。重熙二十一年九月，加謚大聖大明神烈天皇帝。太祖所崩行宮在扶餘城西南雨河之間，後建升天殿於此，而以扶餘為黃龍府云。

贊曰：遼之先，出自炎帝，世為審吉國，其可知者蓋自奇首云。奇首生都庵山，徙潢河之濱，傳至雅里，始立制度，置官屬，刻木為契，穴地為牢。讓阻午而不肯自立。雅裏生毗牒。
