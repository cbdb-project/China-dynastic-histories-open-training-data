蕭思溫，小字寅古，宰相敵魯之族弟忽沒里之子。通書史。

太宗時為奚禿里主尉，尚燕國公主，為群牧都林牙。思溫在軍中，握齱修邊幅，僚佐皆言非將帥才。尋為南京留守。

初，周人攻揚州，上遣思溫躡其後，憚暑不敢進，拔緣邊數城而還。後周師來侵，圍馮母鎮，勢甚張。思溫請益兵，帝報曰：「敵來，則與統軍司並兵拒之；敵去，則務農作，勿勞士馬。」會敵入束城，我軍退渡滹沱而屯。思溫勒兵徐行，周軍數日不動。思溫與諸將議曰：「敵眾而銳，戰不利則有後患。

不如頓兵以老其師，躡而擊之，可以必勝。」諸將從之。遂與統軍司兵會，飾他說請濟師。周人引退，思溫亦還。

己而，周主復北侵，與其將傅元卿、李崇進等分道並進，圍瀛州，陷益津、瓦橋、淤口三關，垂迫固安。思溫不知計所出，但云車駕旦夕至；麾下士奮躍請戰，不從。已而，陷易、瀛、莫等州，京畿人皆震駭，往往遁入西山。思溫以邊防失利，恐朝廷罪己，表請親征。會周主榮以病婦，思溫退至益津，偽言不知所在。遇步卒二千餘人來拒，敗之。是年，聞周喪，燕民始安，乃班師。

時穆宗湎酒嗜弒，思溫以密戚預政，無所匡輔，士論不與。

十九年，春搜，上射熊而中，思溫與夷離畢牙里斯等進酒上壽，帝醉還宮。是夜，為庖人斯奴古等所弒。思溫與南院樞密使高勛、飛龍使女裡等立景宗。

保寧初，為北院樞密使，兼北府宰相，仍命世預其選。上冊思溫女為後，加尚書令，封魏王。從帝獵閭山，為賊所害。
