徐壽，字雪村，江蘇無錫人。生於僻鄉，幼孤，事母以孝聞。性質直無華。道、咸間，東南兵事起，遂棄舉業，專研博物格致之學。時泰西學術流傳中國者，尚未昌明，試驗諸器絕鮮。壽與金匱華蘅芳討論搜求，始得十一，苦心研索，每以意求之，而得其真。嘗購三棱玻璃不可得，磨水晶印章成三角形，驗得光分七色。知槍彈之行拋物線，疑其仰攻俯擊有異，設遠近多靶以測之，其成學之艱類此。久之，於西學具窺見原委，尤精制器。咸豐十一年，從大學士曾國藩軍，先後於安慶、江寧設機器局，皆預其事。

壽與蘅芳及吳嘉廉、龔蕓棠試造木質輪船，推求動理，測算汽機，蘅芳之力為多；造器罝機，皆出壽手制，不假西人，數年而成。長五十餘尺，每一時能行四十餘里，名之曰黃鵠。國藩激賞之，招入幕府，以奇才異能薦。既而設制造局於上海，百事草創，壽於船砲槍彈，多所發明。自制強水棉花藥、汞爆藥。

創議繙譯西書，以求制造根本。於是聘西士偉力亞利、傅蘭雅、林樂知、金楷理等，壽與同志華蘅芳、李鳳苞、王德均、趙元益孳孳研究，先後成書數百種。壽所譯述者，曰西藝知新及續編，化學鑒原及續編、補編，化學考質，化學求數，物體遇熱改易說，汽機發軔，營陣揭要，測地繪圖，寶藏興焉。法律、醫學，刊行者凡十三種，西藝知新、化學鑒原二書，尤稱善本。

同治末，與傅蘭雅設格致書院於上海，風氣漸開，成就甚眾，壽名益播。山東、四川仿設機器局，爭延聘壽主其事，以譯書事尤急，皆謝不往，而使其子建寅、華封代行。大冶煤鐵礦、開平煤礦、漠河金礦經始之際，壽皆為擘畫規制。購器選匠，資其力焉。無錫產桑宜蠶，西商購繭奪民利，壽考求烘繭法，倡設烘灶，及機器繅絲法，育蠶者利驟增。

壽狷介，不求仕進，以布衣終。光緒中，卒，年六十七。子建寅、華封，皆世其學。
