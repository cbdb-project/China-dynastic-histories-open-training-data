康廣仁，名有溥，以字行，有為弟。少從兄學。有為上書請改革，廣仁謂當先變科舉，庶人才可出。其後罷鄉會試、制藝，而歲科試未變，廣仁激勵言官抗疏論之，得旨俞允。於是廣仁語有為：「今科舉既廢，宜且南歸興學專教育，俟養成多數有用才，數年後乃可云改革也。」有為不忍去。及初聞變，廣仁復趣有為歸。有為走，廣仁被逮。在獄言笑自若，臨刑猶言曰：「中國自強之機在此矣！」
