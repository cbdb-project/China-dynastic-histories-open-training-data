焦芳，泌陽人。天順八年進士。大學士李賢以同鄉故，引為庶吉士，授編修，進侍講。滿九年考，當遷學士。或語大學士萬安：「不學如芳，亦學士乎？」芳聞大恚曰：「是必彭華間我也。我不學士，且刺華長安道中。」華懼，言于安，乃進芳侍講學士。先是，詔纂《文華大訓》，進講東宮，其書皆華等所為。芳恥不與，每進講，故摘其疵，揚言眾中。翰林尚文采，獨芳粗陋無學識，性陰很，動輒議訕，人咸畏避之。尹旻之罷也，芳與其子龍相比，謫桂陽州同知。芳知出華、安二人指，銜次骨。

弘治初，移霍州知州，擢四川提學副使，調湖廣。未幾，遷南京右通政，以憂歸。服闋，授太常少卿兼侍講學士，尋擢禮部右侍郎。怨劉健尼己，日於眾中嫚罵。健判牒不可意，即引筆抹去，不關白尚書。俄改吏部，轉左侍郎。馬文升為尚書，芳輒加姍侮，陰結言官，使抨擊素所不快及在己上者。又上言禦邊四事以希進用，為謝遷所抑，尤憾遷。每言及餘姚、江西人，以遷及華故，肆口詬詈。芳既積忤廷臣，復銳進，乃深結閹宦以自固，日夜謀逐健、遷，代其位。

正德初，戶部尚書韓文言會計不足。廷議謂理財無奇術，唯勸上節儉。芳知左右有竊聽者，大言曰：「庶民家尚須用度，況縣官耶？諺云『無錢揀故紙』。今天下逋租匿稅何限，不是檢索，而但云損上何也？」武宗聞之大喜。會文升去，遂擢為吏部尚書。韓文將率九卿劾劉瑾，疏當首吏部，以告芳。芳陰洩其謀於瑾。瑾遂逐文及健、遷輩，而芳以本官兼文淵閣大學士，入閣輔政，累加少師、華蓋殿大學士。居內閣數年，瑾濁亂海內，變置成法，荼毒縉紳，皆芳導之。每過瑾，言必稱千歲，自稱曰門下。裁閱章奏，一阿瑾意。四方賂瑾者先賂芳。子黃中，亦傲很不學，廷試必欲得第一。李東陽、王鏊為置二甲首，芳不悅。言於瑾，徑授翰林檢討，俄進編修。芳以黃中故，時時詈東陽。瑾聞之曰：「黃中昨在我家試石榴詩，甚拙，顧恨李耶？」

瑾怒翰林官傲己，欲盡出之外，為張彩勸沮。及修《孝家實錄》成，瑾又持前議，彩復力沮。而芳父子與檢討段炅輩，教瑾以擴充政事為名，乃盡出編修顧清等二十餘人於部曹。有司應詔舉懷材抱德之士，以餘姚人周禮、徐子元、許龍，上虞人徐文彪四人名上。瑾以禮等皆遷鄉人，而詔草出健，因下四人詔獄，欲併逮健、遷。東陽力解之。芳厲聲曰：「縱貰其罪，不當除名耶？」乃黜健、遷為民，而榜逐餘姚人之為京官者。

滿剌加使臣亞劉，本江西萬安人，名蕭明舉。以罪叛入其國，與其國人端亞智等來朝。既又謀入浡泥國索寶，且殺亞智等。事聞，方下所司勘奏。芳即署其尾曰：「江西土俗，故多玩法，如彭華、尹直、徐瓊、李孜省、黃景等，多被物議。宜裁減解額五十名，通籍者勿選京職，著為令。」且言：「王安石禍宋，吳澄仕元，宜榜其罪，使他日毋得濫用江西人。」楊廷和解之曰：「以一盜故，禍連一方，至裁解額矣。宋、元人物，亦欲併案耶？」乃止。

芳深惡南人，每退一南人，輒喜。雖論古人，亦必詆南而譽北，嘗作《南人不可為相圖》進瑾。其總裁《孝宗實錄》，若何喬新、彭韶、謝遷皆肆誣詆，自喜曰：「今朝廷之上，誰如我直者。」

始張彩為郎時，芳力薦以悅瑾，覬其為奸利。比彩為尚書，芳父子薦人無虛日，綵時有同異，遂有隙。而段炅見瑾暱彩，芳勢稍衰，轉附彩，盡發芳陰事於瑾。瑾大怒，數於眾中斥芳父子。芳不得已，乃乞歸。

黃中頠閣廕，以侍讀隨父還。瑾敗，給事、御史交劾，削其官，黜黃中為民。久之，芳使黃中齎金寶遺權貴，上章求湔雪復官，為吏科所駁。於是吏部覆奏，請械繫黃中法司，以彰天討。黃中狼狽遁走。

芳居第宏麗，治作勞數郡。大盜趙鐩入泌陽，火之，發窖多得其藏金，乃盡掘其先人塚墓，雜燒以牛馬骨。求芳父子不得，取芳衣冠被庭樹，拔劍斫其首，使群盜糜之，曰：「吾為天子誅此賊。」鐩後臨刑歎曰：「吾不能手刃焦芳父子以謝天下，死有餘恨！」瑾從孫二漢當死，亦曰：「吾死固當，第吾家所為，皆焦芳與張彩耳。今彩與我處極刑，而芳獨晏然，豈非冤哉。」芳父子竟良死。
