彥博字大臨，通書記，警悟而辯。開皇末，對策高策，授文林郎，直內史省。隋亂，幽州總管羅藝引為司馬。藝以州降，彥博與有謀，授總管府長史，封西河郡公。召入為中書舍人，遷侍郎。高麗貢方物，高祖欲讓而不臣，彥博執不可，曰：「遼東本周箕子國，漢玄菟郡，不使北面，則四夷何所瞻仰？」帝納而止。

突厥入寇，彥博以並州道行軍長史戰太谷，王師敗績，被執。突厥知近臣，數問唐兵多少及國虛實，彥博不肯對，囚陰山苦寒地。太宗立，突厥歸款，得還。授雍州治中，尋檢校吏部侍郎。彥博欲汰擇士類，寡術不能厭眾，訟牒滿廷，時譏其煩碎。復為中書侍郎，遷御史大夫，檢校中書侍郎事。貞觀四年，遷中書令，封虞國公。突厥降，詔議所以安邊者，彥博請如漢置降匈奴五原塞，以為捍蔽，與魏徵廷爭，徵不勝其辯，天子卒從之。其後突利可汗弟結社謀反，帝始悔云。

彥博善辭令，每問四方風俗，臚布誥命，若成誦然；進止詳華，人皆拭目觀。高祖嘗宴近臣，遣秦王諭旨，既而顧左右曰：「何如溫彥博？」十年，遷尚書右僕射，明年卒，年六十三。

彥博性周慎，既掌機務，謝賓客不通，進見必陳政事利害。卒後，帝嘆曰：「彥博以憂國故，耗思殫神，我見其不逮再期矣，恨不許少閑以究其壽。」家貧無正寢，殯別室，帝命有司為構寢。贈特進，謚曰恭，陪葬昭陵。