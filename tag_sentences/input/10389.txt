袁桷，字伯長，慶元人，宋同知樞密院事韶之曾孫。為童子時，已著聲。部使者舉茂才異等，起為麗澤書院山長。大德初，閻復、程文海、王構薦為翰林國史院檢閱官。時初建南郊，桷進十議曰：「天無二日，天既不得有二，五帝不得謂之天，作《昊天五帝議》。祭天歲或為九，或為二，作《祭天名數議》。圜丘不見於《五經》，郊不見於《周官》，作《圜丘非郊議》。後土，社也，作《後土即社議》。三歲一郊，非古也，作《祭天無間歲議》。燔柴見於古經，《周官》以禋祀為天，其義各有旨，作《燔柴泰壇議》。祭天之牛角繭慄，有牲於郊，牛二，合配而言之，增群祀而合祠，非周公之制矣，作《郊不當立從祀議》。郊，質而尊之義也，明堂，文而親之義也，作《郊明堂禮儀異制議》。郊用辛，魯禮也，卜不得常為辛，作《郊非辛日議》。北郊不見於《三禮》，尊地而遵北郊，鄭玄之說也，作《北郊議》。」禮官推其博，多採用之。升應奉翰林文字、同知制誥，兼國史院編修官，請購求遼、金、宋三史遺書。歷兩考，遷待制。又再任，拜集賢直學士。久之，移疾去官。復仍以直學士召入集賢，未幾，改翰林直學士、知制誥同修國史。至治元年，遷侍講學士。泰定初，辭歸。

桷在詞林，朝廷制冊、勛臣碑銘，多出其手。所著有《易說》、《春秋說》、《清容居士集》。泰定四年卒，年六十一。贈中奉大夫、江浙等處行中書省參知政事、護軍，追封陳留郡公，謚文清。
