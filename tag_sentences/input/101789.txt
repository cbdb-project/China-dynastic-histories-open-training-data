石抹宜孫，字申之。其先遼之迪烈糺人。五世祖曰也先，事太祖為御史大夫，自有傳。也先之曾孫曰繼祖，字伯善，襲父職，為沿海上副萬戶。初以沿海軍分鎮臺州，皇慶元年，又移鎮婺、處兩州。馭軍嚴肅，平寧都寇，有戰功；且明達政事，講究鹽策，多合時宜。為學本於經術，而兼通名法、縱橫、天文、地理、術數、方技、釋老之說，見稱薦紳間。宜孫其子也。

宜孫性警敏，嗜學問，於書務博覽，而長於詩歌。嘗借嫡弟厚孫廕，襲父職，為沿海上副萬戶，守處州。及弟長，即讓其職還之，退居臺州。至正十一年，方國珍起海上，江浙行省檄宜孫守溫州，宜孫即起任其事。其年閩寇犯處州，復檄宜孫以兵平之。以功升浙東宣慰副使，分府於臺州。頃之，處之屬縣山寇並起，宜孫復奉省檄往討之。至則築處州城，為御敵計。十七年，江浙行省左丞相達識鐵睦邇承制升宜孫行樞密院判官，總制處州，分院治於處。又以江浙儒學副提舉劉基為其院經歷，蕭山縣尹蘇友龍為照磨，而宜孫又闢郡人胡深、葉琛、章溢參謀其軍事。處為郡，山谷聯絡，盜賊憑據險阻，輒竊發，不易平治。宜孫用基等謀，或搗以兵，或誘以計，未幾，皆殲殄無遺類。尋升同僉行樞密院事。當是之時，天下已多故，所在守將各自為計相保守。於是浙東則宜孫在處州，邁里古思在紹興為稱首。

十八年十二月，大明兵取蘭溪，且逼婺，而宜孫母實在婺城。宜孫泣曰：「義莫重於君親，食祿而不事其事，是無君也；母在難而不赴，是無親也。無君無親，尚可立天地間哉！」即遣胡深等將民兵數萬往赴援，而親率精銳為之殿。兵至婺，與大明兵甫接，即敗績而還。時經略使李國鳳至浙東，承制拜宜孫江浙行省參知政事，階中奉大夫。明年，大明兵入處州，宜孫將數十騎走福建境上，欲圖報復，而所至人心已散，事不可復為。嘆曰：「處州，吾所守者也。今吾勢已窮，無所於往，不如還處州境，死亦為處州鬼耳！」既還，至處之慶元縣，為亂兵所害。事聞，朝廷贈推誠宣力效節功臣、集賢大學士、榮祿大夫、上柱國，追封越國公，謚忠愍。

邁里古思者，寧夏人也，字善卿。至正十四年進士，授紹興路錄事司達魯花赤。苗軍主將楊完者在杭，縱其軍鈔掠，莫敢誰何，民甚苦之。俄有至紹興城中強奪人馬者，邁里古思擒斬數人，苗軍乃懼，不敢復至其境。邁里古思名聲遂大振。會江南行臺移治紹興，檄邁里古思為行臺鎮撫，乃大募民兵，為守禦計。處州山賊焚掠婺之永康、東陽，邁里古思提兵往擊之，與石抹宜孫約期夾攻其巢穴，山賊以平。擢江東廉訪司經歷，仍留紹興，以兵衛臺治。時浙東、西郡縣多殘破，獨邁里古思保障紹興，境內晏然，民愛之如父母。江浙省臣乃承制授行樞密院判官，分院治紹興。

會方國珍遣兵侵紹興屬縣，邁里古思曰：「國珍本海賊，今既降，為大官，而復來害吾民，可乎！」欲率兵往問罪。先遣部將黃中取上虞，中還，請益兵。是時朝廷方倚重國珍，資其舟以運糧，而御史大夫拜住哥，與國珍素通賄賂，情好甚厚，憤邁里古思擅舉兵，恐且生事，即使人召邁里古思至其私第，與計事，至則命左右以鐵槌撾死之，斷其頭，擲廁溷中。城中民聞之，不問男女老幼，無不慟哭者。黃中乃率其眾復仇，盡殺拜住哥家人及臺府官員掾史，獨留拜住哥不殺，以告於張士誠，士誠乃遣其將以兵守紹興。拜住哥尋遷行宣政院使，監察御史真童糾言：「拜住哥陰害帥臣，幾致激變，不法不忠，莫斯為甚。宜稽諸彞典，置於嚴刑。」於是詔削拜住哥官職，安置潮州，而邁里古思之冤始白。
