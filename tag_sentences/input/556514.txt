耶律休哥，字遜寧。祖釋魯，隋國王。父綰思，南院夷離堇。休哥少有公輔器。初烏古、室韋二部叛，休哥從北府宰相蕭幹討之。應歷末，為惕隱。

乾亨元年，宋侵燕，北院大王奚底、統軍使蕭討古等敗績，南京被圍。帝命休哥代奚底，將五院軍往救。遇大敵於高梁河，與耶律斜軫分左右翼，擊敗之。追殺三十餘里，斬首萬餘級，休哥被三創。明旦，宋主遁去，休哥以創不能騎，輕車追至涿州，不及而還。

是年冬，上命韓匡嗣、耶律沙伐宋，以報圍城之役。休哥率本部兵從匡嗣等戰於滿城。翌日將復戰，宋人請降，匡嗣信之。休哥曰：「彼眾整而銳，必不肯屈，乃誘我耳。宜嚴兵以待。」匡嗣不聽。休哥引兵憑高而視，須臾南兵大至，鼓噪疾馳。匡嗣倉卒不知所為，士卒棄旗鼓而走，遂敗績。休哥整兵進擊，敵乃卻。詔總南面戍兵，為北院大王。明年，車駕親征，圍瓦橋關。宋兵來救，守將張師突圍出。

帝親督戰，休哥斬師，餘眾退走入城。宋陣於水南。將戰，帝以休哥馬介獨黃，慮為敵所識，乃賜玄甲、白馬易之。休哥率精騎渡水，擊敗之，追至莫州。橫尸滿道，（革義）矢懼罄，生獲數將以獻。帝悅，賜御馬、金盂，勞之曰：「爾勇過於名，若人人如卿，何優不克？」師還，拜於越。

聖宗即位，太后稱制，令休哥總南面軍務，以便宜從事。

休哥均戍兵，立更休法，勸農桑，修武備，邊境大治。統和四年，宋復來侵，其將範密、楊繼業出雲州；曹彬、米信出雄、易，取歧溝、涿州，陷固安，置屯。時北南院、奚部兵未至，休哥力寡，不敢出戰。夜以輕騎出兩軍間，殺其單弱以脅餘眾；晝則以精銳張其勢，使彼勞於防禦，以疲其力。又設伏林莽，絕其糧道。曹彬等以糧運不繼，退保白溝。月餘，復至。休哥以輕兵薄之，伺彼蓐食，擊其離伍單出者，且戰且卻。由是甫軍自救不暇，結方陣，塹地兩邊而行。軍渴乏井，漉淖而飲，凡四日始達於涿。聞太後軍至，彬等冒雨而遁。太后益以銳卒，追及之。彼力窮，環糧車自衛，休哥圍之。至夜，彬、信以數騎亡去，餘眾悉潰。追至易州東，聞宋師尚有數萬，瀕沙河而爨，促兵往擊之。宋師望塵奔竄，墮岸相蹂死者過半，沙河為之不流。太后旋旆，休哥收宋尸為京觀。封宋國王。

又上言，可乘宋弱，略地至河為界。書奏，不納。及太后南征，休哥為先鋒，敗宋兵於望都。時宋將劉廷讓以數萬騎並海而出，約與李敬源合兵，聲言取燕。休哥聞之，先以兵扼其要地。會太後軍至，接戰，殺敬源，廷讓走瀛州。七年，宋遣劉廷讓等乘暑潦來攻易州，諸將憚之；獨休哥率銳卒逆擊於沙河之北，殺傷數萬，獲輜重不可計，獻於朝。太后嘉其功，詔免拜、不名。自是宋不敢北向。時宋人欲止兒啼，乃曰：「於越至矣！」

休哥以燕民疲弊，省賦役，恤孤寡，戒戍兵無犯宋境，雖馬牛逸於北者悉還之。遠近向化，邊鄙以安。十六年，薨。是夕，雨木冰。聖宗詔立祠南京。

休哥智略宏遠，料敵如神。每戰勝，讓功諸將，故士卒樂為之用。身更百戰，未嘗殺一無辜。二子：高八，官至節度使；高十，終於越。孫馬哥。
