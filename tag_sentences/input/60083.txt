張樹聲，字振軒，安徽合肥人。粵寇擾皖北，以稟生與其弟樹珊、樹屏治團殺賊。復越境出擊，連下含山、六安、英山、霍山、潛山、無為；而太湖一役，以五百人陷陣，擊退陳玉成眾數萬，功尤盛，復力行堅壁清野法。其時劉銘傳、周盛波、潘鼎新輩皆相繼築堡，聯為一氣，皖北破碎，獨合肥西鄉差全。曾國藩檄守蕪湖，調無為，遷知府。同治元年，從李鴻章援上海。鴻章立淮軍，與銘傳等分領其眾，從克江陰，晉道員。鴻章親視婁門程學啟軍，遣樹聲援蕩口，破謝家橋，逐北至齊門，又敗之黃埭，學啟遂偪城而軍，於是婁門寇道始絕。二年，攻無錫、金匱，擊寇芙蓉山，大破之，奪獲戰艦器械不可稱計，賜號卓勇巴圖魯，予三品服。樹聲乘勝趨常州。逾歲，攻河干二十餘營，盡破之。城拔，進復浙江湖州，詔以按察使記名。四年，署江蘇徐海道。尋授直隸按察使，赴大名督防務。

九年，調補山西。越二年，擢漕運總督，署江蘇巡撫，十三年，實授。遭繼母憂，歸。光緒三年，起授貴州巡撫。適廣東總兵李揚才據靈山，構匪擾越南，朝旨調樹聲撫廣西治之。事寧，擢總督，先後剿平西林苗匪、武宣積匪。八年，鴻章喪母歸葬，樹聲攝直督任。值朝鮮亂作，日使花房義質將兵五百入王京，迫朝議約，樹聲飛檄吳長慶等赴之，遂成約，尋盟而還。於是長慶等宵攻亂黨，悉殲其渠，亂乃定，樹聲奏令長慶暫戍朝，上嘉其能，加太子少保。明年，還督兩廣。會法越構兵，即以法人侵逼狀上聞。逮北寧陷，自請解總督職專治軍，報可。復坐按事不實，革職留任。未幾，病卒，謚靖達，予直隸、江蘇及本籍建祠。樹珊自有傳。

樹屏，以收復江蘇各州縣，積勛至副將。從征捻，駐周家口，戰數捷。捻平，擢提督，賜號額騰額巴圖魯。赴晉防河。光緒二年，徙守河曲、保德。會皖軍赴援烏魯木齊，甘肅流賊曹洪照竄後山，樹屏適奉檄詣省，聞警，乘大雪追擊之。事定，賜頭品服，授太原鎮總兵。移防包頭，調大同。十三年，乞休。既歿，鴻章狀其績以上，予優恤，太原建祠。
