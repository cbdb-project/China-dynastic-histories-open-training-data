祁字子京，與兄庠同時舉進士，禮部奏祁第一，庠第三。章獻太后不欲以弟先兄，乃擢庠第一，而置祁第十。人呼曰「二宋」，以大小別之。釋褐復州軍事推官。孫奭薦之，改大理寺丞、國子監直講。召試，授直史館，再遷太常博士、同知禮儀院。有司言太常舊樂數增損，其聲不和。詔祁同按試。李照定新樂，胡瑗鑄鐘磬，祁皆典之，事見《樂志》。預修《廣業記》成，遷尚書工部員外郎、同修起居注、權三司度支判官。方陜西用兵，調費日蹙，上疏曰：

兵以食為本，食以貨為資，聖人一天下之具也。今左藏無積年之鏹，太倉無三歲之粟，尚方冶銅匱而不發。承平如此，已自凋困，良由取之既殫、用之無度也。朝廷大有三冗，小有三費，以困天下之財。財窮用褊，而欲興師遠事，誠無謀矣。能去三冗、節三費，專備西北之屯，可曠然高枕矣。

何謂三冗？天下有定官無限員，一冗也；天下廂軍不任戰而耗衣食，二冗也；僧道日益多而無定數，三冗也。三冗不去，不可為國。請斷自今，僧道已受戒具者姑如舊，其它悉罷還為民，可得耕夫織婦五十餘萬人，一冗去矣。天下廂軍不擇孱小尪弱而悉刺之，才圖供役，本不知兵，又且月支廩糧，歲費庫帛，數口之家，不能自庇，多去而為盜賊，雖廣募之，無益也。其已在籍者請勿論，其它悉驅之南畝，又得力耕者數十萬，二冗去矣。國家郡縣，素有定官，譬以十人為額，常以十二加之，即遷代、罪謫，隨取之而有。今一官未闕，群起而逐之，州縣不廣於前，而官五倍於舊，吏何得不茍進，官何得不濫除？請詔三班審官院內諸司、流內銓明立限員，以為定法。其門蔭、流外、貢舉等科，實置選限，稍務擇人，俟有闕官，計員補吏，三冗去矣。

何謂三費？一曰道場齋醮，無有虛日，且百司供億，至不可貲計。彼皆以祝帝壽、奉先烈、祈民福為名，臣愚以為此主者為欺盜之計爾。陛下事天地、宗廟、社稷、百神，犧牲玉帛，使有司端委奉之、歲時薦之，足以竦明德、介多福矣，何必希屑屑之報哉？則一費節矣。二曰京師寺觀，或多設徒卒，添置官府，衣糧率三倍他處。居大屋高廡，不徭不役，坐蠹齊民，其尤者也。而又自募民財，營建祠廟，雖曰不費官帑，然國與民一也，舍國取民，其傷一焉，請罷去之，則二費節矣。三曰使相節度，不隸藩要。夫節相之建，或當邊鎮，或臨師屯，公用之設，勞眾而饗賓也。今大臣罷黜，率叨恩除，坐靡邦用，莫此為甚。請自今地非邊要、州無師屯者，不得建節度；已帶節度，不得留近藩及京師，則三費節矣。

臣又聞之，人不率則不從，身不先則不信。陛下能躬服至儉，風示四方，衣服起居，無逾舊規，後宮錦繡珠玉，不得妄費，則天下響應，民業日豐，人心不搖，師役可舉，風行電照，飲馬西河。蠢爾戎首，在吾掌中矣！

徙判鹽鐵勾院，同修禮書。次當知制誥，而庠方參知政事，乃以為天章閣待制，判太常禮院、國子監，改判太常寺。庠罷，祁亦出知壽州，徙陳州。還，知制誥、權同判流內銓，以龍圖閣直學士知杭州，留為翰林學士。提舉諸司庫務，數厘正弊事，增置勾當公事官，其屬言利害者，皆使先稟度可否，而後議於三司，遂著為令。徙知審官院兼侍讀學士。庠復知政事，罷祁翰林學士，改龍圖學士、史館修撰，修《唐書》。累遷右諫議大夫，充群牧使。庠為樞密使，祁復為翰林學士。

景祐中，詔求直言，祁奏：「人主不斷是名亂。《春秋》書：『殞霜，不殺菽。』天威暫廢，不能殺小草，猶人主不斷，不能制臣下。」又謂：「與賢人謀而與不肖者斷，重選大臣而輕任之，大事不圖而小事急，是謂三患。」其意主於強君威，別邪正，急先務，皆切中時病。

會進溫成皇后為貴妃。故事，命妃皆發冊，妃辭則罷冊禮。然告在有司，必俟旨而後進。又凡制詞，既授閣門宣讀，學士院受而書之，送中書，結三少銜，官告院用印，乃進內。祁適當制，不俟旨，寫誥不送中書，徑取官告院印用之，亟封以進。後方愛幸，覬行冊禮，得告大怒，擲於地。祁坐是出知許州。甫數月，復召為侍讀學士、史館修撰。祀明堂，遷給事中兼龍圖閣學士。坐其子從張彥方游，出知亳州。兼集賢殿修撰。

歲餘，徙知成德軍，遷尚書禮部侍郎。請弛河東、陜西馬禁，又請復唐馱幕之制。居三月，徙定州，又上言：

天下根本在河北，河北根本在鎮、定，以其扼賊沖，為國門戶也。且契丹搖尾五十年，狼態猘心，不能無動。今垂涎定、鎮，二軍不戰，則薄深、趙、邢、洺，直搗其虛，血吻婪進，無所顧藉。臣竊慮欲兵之強，莫如多穀與財；欲士訓練，莫如善擇將帥；欲人樂鬥，莫如賞重罰嚴；欲賊顧望不敢前，莫如使鎮重而定強。夫恥怯尚勇，好論事，甘得而忘死：河北之人，殆天性然。陛下少勵之，不憂不戰。以欲戰之士，不得善將，雖斗猶負。無穀與財，雖金城湯池，其勢必輕。

今朝廷擇將練卒，制財積糧，乃以陜西、河東為先，河北為後，非策也。西賊兵銳士寡，不能深入，河東天險，彼憚為寇。若河北不然，自薊直視，勢同建瓴，賊鼓而前，如行莞衽。故謀契丹者當先河北，謀河北者舍鎮、定無議矣。臣願先入谷鎮、定，鎮、定既充，可入谷餘州。列將在陜西、河東有功狀者，得遷鎮、定，則鎮、定重。天下久平，馬益少，臣請多用步兵。夫雲奔飆馳，抄後掠前，馬之長也；強弩巨梃，長槍利刀，什伍相聯，大呼薄戰，步之長也。臣料朝廷與敵相攻，必不深入窮追，毆而去之，及境則止，此不特馬而步可用矣。臣請損馬益步，故馬少則騎精，步多則鬥健，我能用步所長，雖契丹多馬，無所用之。

夫鎮、定一體也，自先帝以來為一道，帥專而兵不分，故定揕其胸，則鎮搗其肋，勢自然耳。今判而為二，其顯顯有害者，屯砦山川要險之地裂而有之，平時號令文移不能一，賊脫叩營壘，則彼此不相謀，尚肯任此責邪！請合鎮、定為一路，以將相大臣領之，無事時以鎮為治所，有事則遷治定，指授諸將，權一而責有歸，策之上也。陛下當居安思危，熟計所長，必待事至而後圖之，殆矣。

河東馬強，士習善馳突，與鎮、定若表裏，然東下井陘，不百里入鎮、定矣。賊若深入，以河東健馬佐鎮、定兵，掩其惰若歸者，萬出萬全，此一奇也。臣聞事切於用者，不可以文陳，臣所論件目繁碎，要待刀筆吏委曲可曉，臣已便俗言之，輒別上擇將畜財一封，乞下樞密院、三司裁制之。

又上《御戎論》七篇。加端明殿學士，特遷吏部侍郎、知益州。尋除三司使。右司諫吳及嘗言祁在定州不治，縱家人貸公使錢數千緡，在蜀奢侈過度。既而御史中丞包拯亦言祁益部多游燕，且其兄方執政，不可任三司。乃加龍圖閣學士、知鄭州。《唐書》成，遷左丞，進工部尚書。以羸疾，請便醫藥，入判尚書都省。逾月，拜翰林學士承旨，詔遇入直，許一子主湯藥。復為群牧使，尋卒。遺奏曰：「陛下享國四十年，東宮虛位，天下系望，人心未安。為社稷深計，莫若擇宗室賢材，進爵親王，為匕鬯之主。若六宮有就館之慶，聖嗣蕃衍，則宗子降封郡王，以避正嫡，此定人心、防禍患之大計也。」

又自為志銘及《治戒》以授其子：「三日斂，三月葬，慎無為流俗陰陽拘忌也。棺用雜木，漆其四會，三塗即止，使數十年足以臘吾骸、朽衣巾而已。毋以金銅雜物置塚中。且吾學不名家，文章僅及中人，不足垂後。為吏在良二千石下，勿請謚，勿受贈典。塚上植五株柏，墳高三尺，石翁仲他獸不得用。若等不可違命。若等兄弟十四人，惟二孺兒未仕，以此諉莒公。莒公在，若等不孤矣。」後贈尚書。

祁兄弟皆以文學顯，而祁尤能文，善議論，然清約莊重不及庠，論者以祁不至公輔，亦以此云。修《唐書》十餘年，自守亳州，出入內外嘗以稿自隨，為列傳百五十卷。預修《籍田記》、《集韻》。又撰《大樂圖》二卷，文集百卷。祁所至，治事明峻，好作條教。其子遵《治戒》不請謚，久之，學士承旨張方平言祁法應得謚，謚曰景文。