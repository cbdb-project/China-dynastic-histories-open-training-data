呂本中字居仁，元祐宰相公著之曾孫、好問之子。幼而敏悟，公著奇愛之。公著薨，宣仁太后及哲宗臨奠，諸童稚立庭下，宣仁獨進本中，摩其頭曰：「孝於親，忠於君，兒勉焉。」

祖希哲師程頤，本中聞見習熟。少長，從楊時、游酢、尹焞游，三家或有疑異，未嘗茍同。以公著遺表恩，授承務郎。紹聖間，黨事起，公著追貶，本中坐焉。

元符中，主濟陰簿、秦州士曹掾，闢大名府帥司干官。宣和六年，除樞密院編修官。靖康改元，遷職方員外郎，以父嫌奉祠。丁父憂，服除，召為祠部員外郎，以疾告去。再直秘閣，主管崇道觀。

紹興六年，召赴行在，特賜進士出身，擢起居舍人兼權中書舍人。內侍李琮失料歷，上以潛邸舊人，不用保任特給之。本中言：「若以異恩別給，非所謂『宮中府中當為一體』者。」上見繳還，甚悅，令宰臣諭之曰：「自今有所見，第言之。」

監階州草場苗亙以贓敗，有詔從黥，本中奏：「近歲官吏犯贓，多至黥籍，然四方之遠，或有枉濫，何由盡知？異時察其非辜，雖欲抆拭，其可得乎？若祖宗以來此刑嘗用，則紹聖權臣當國之時，士大夫無遺類久矣。願酌處常罰，毋令奸臣得以借口於後世。」從之。

七年，上幸建康，本中奏曰：「當今之計，必先為恢復事業，求人才，恤民隱，講明法度，詳審刑政，開直言之路，俾人人得以盡情。然後練兵謀帥，增師上流，固守淮甸，使江南先有不可動之勢，伺彼有釁，一舉可克。若徒有恢復之志，而無其策，邦本未強，恐生他患。今江南、兩浙科須日繁，閭里告病，倘有水旱乏絕，奸宄竊發，未審朝廷何以待之？近者臣庶勸興師問罪者，不可勝數，觀其辭固甚順，考其實不可行。大抵獻言之人，與朝廷利害絕不相侔，言不酬，事不濟，則脫身而去。朝廷施設失當，誰任其咎？鷙鳥將擊，必匿其形，今朝廷於進取未有秋毫之實，所下詔命，已傳賊境，使之得以為備，非策也。」又奏：「江左形勢如九江、鄂渚、荊南諸路，當宿重兵，臨以重臣。吳時謂西陵、建平，國之藩表，願精擇守帥，以待緩急，則江南自守之計備矣。」

內侍鄭諶落致仕，得兵官。本中言：「陛下進臨江滸，將以有為，今賢士大夫未能顯用，巖穴幽隱未能招致，乃起諶以統兵之任，何邪？」命遂寢。引疾乞祠，直龍圖閣、知台州，不就，主管太平觀。召為太常少卿。

八年二月，遷中書舍人。三月，兼侍講。六月，兼權直學士院。金使通和，有司議行人之供，本中言：「使人之來，正當示以儉約，客館芻粟若務充悅，適啟戎心。且成敗大計，初不在此，在吾治政得失，兵財強弱，願詔有司令無乏可也。」

初，本中與秦檜同為郎，相得甚歡。檜既相，私有引用，本中封還除目，檜勉其書行，卒不從。趙鼎素主元祐之學，謂本中公著後，又範沖所薦，故深相知。會《哲宗實錄》成，鼎遷僕射，本中草制，有曰：「合晉、楚之成，不若尊王而賤霸；散牛李之黨，未如明是以去非。」檜大怒，言於上曰：「本中受鼎風旨，伺和議不成，為脫身之計。」風御史蕭振劾罷之。提舉太平觀，卒。學者稱為東萊先生，賜謚文清。

有詩二十卷得黃庭堅陳師道句法，《春秋解》一十卷、《童蒙訓》三卷、《師友淵源錄》五卷，行於世。
