代宗睿文孝武皇帝諱豫，肅宗長子也。母曰章敬皇后吳氏。玄宗諸孫百餘人，代宗最長，為嫡皇孫。聰明寬厚，喜慍不形於色，而好學強記，通《易》象。初名俶，封廣平郡王。

安祿山反，玄宗幸蜀肅宗，留討賊，代宗常從於兵間。肅宗已即位，郭子儀等兵討安慶緒，未克。肅宗在岐，至德二載九月，以廣平郡王為天下兵馬元帥，率朔方、安西、回紇、南蠻、大食等兵二十萬以進討，百官送於朝堂，過闕而下，步出木馬門，然後復騎，以安西、北庭行營節度使李嗣業為前軍，朔方、河西、隴右節度使郭子儀為中軍，關內行營節度使王思禮為後軍，屯於香積寺。敗賊將安守忠，斬首六萬級。賊將張通儒守長安，聞守忠敗，棄城走，遂克京城，乃留思禮屯於苑中，代宗率大軍以東。安慶緒遣其將嚴莊拒於陜州，代宗及子儀、嗣業戰陜西，大敗之，安慶緒奔於河北，遂克東都。肅宗還京師。十二月，進封楚王。乾元元年三月，徙封成王。四月，立為皇太子。初，太子生之歲，豫州獻嘉禾，於是以為祥，乃更名豫。

肅宗去上元三年號，止稱元年，月以斗所建辰為名。元年建巳月，肅宗寢疾，乃詔皇太子監國。而楚州獻定國寶十有三，因曰：「楚者，太子之所封，今天降寶於楚，宜以建元。」乃以元年為寶應元年。

肅宗張皇后惡李輔國，欲圖之，召問太子，太子不許，乃與越王系謀之。肅宗疾革。四月丁卯，皇后與系將召太子入宮，飛龍副使程元振得其謀，以告輔國。輔國止太子無人，率兵入，殺系及袞王僴，幽皇后於別殿。是夕，肅宗崩，乃迎太子見群臣於九仙門。明日，發喪。己巳，即皇帝位於柩前。癸酉，始聽政。甲戌，奉節郡王適為天下兵馬元帥，郭子儀罷副元帥。乙亥，進封適為魯王。五月壬午，李輔國為司空。庚寅，追尊母為皇太后。丙申，李光弼及史朝義戰於宋州，敗之。丁酉，大赦。刺史予一子官，賜文武官階、爵，子為父後者勛一轉。免民逋租宿負。進封子益昌郡王邈為鄭王，延慶郡王迥韓王。追復庶人王氏為皇后，瑛、瑤、琚皆復其封號。六月辛亥，追廢皇后張氏、越王系、袞王僴皆為庶人。七月乙酉，殺山南東道節度使裴奰。癸巳，劍南西川兵馬使徐知道反。八月己未，知道伏誅。辛未，臺州人袁晁反。乙亥，徙封適為雍王。九月戊子，鳳州刺史呂日將及黨項羌戰於三嗟谷，敗之。丙申，回紇請助戰。壬寅，大閱。癸卯，袁晁陷信州。十月乙卯，陷溫、明二州。詔浙江水旱，百姓重困，州縣勿輒科率，民疫死不能葬者為瘞之。辛酉，雍王適討史朝義。壬戌，盜殺李輔國。癸酉，雍王適克懷州。甲戌，敗史朝義於橫水，克河陽、東都，史朝義將張獻誠以汴州降。十一月丁亥，朝義將薛嵩以相、衛、洺、邢四州降。丁酉，朝義將張忠志以趙、定、深、恆、易五州降。己亥，朔方行營節度使僕固懷恩為朔方、河北副元帥。十二月己酉，太府左藏庫火。戊辰，瘞京城內外暴骨。甲戌，李光弼及袁晁戰於衢州，敗之。是歲，舒州人楊昭反，殺其刺史劉秋子。西原蠻叛。吐蕃寇秦、成、渭三州。

廣德元年正月癸未，京兆尹劉晏為吏部尚書、同中書門下平章事。甲申，史朝義自殺，其將李懷仙以幽州降，田承嗣以魏州降。壬寅，山陵使、山南東道節度使來瑱有罪，伏誅。三月甲辰，山南東道兵馬使梁崇義自南陽入於襄州。丁未，李光弼及袁晁戰，敗之。辛酉，葬至道大聖大明孝皇帝於泰陵。甲子，黨項羌寇同州，郭子儀敗之於黃堆山。庚午，葬文明武德大聖大宣孝皇帝於建陵。六月，同華節度使李懷讓自殺。七月壬寅，群臣上尊號曰寶應元聖文武孝皇帝。壬子，大赦，改元。免民逋負，戶三丁免其一庸、調；給復河北三年；回紇行營所經，免今歲租。賜內外官階、勛、爵。給功臣鐵券，藏名於太廟，圖形於凌煙閣。吐蕃陷隴右諸州。八月，僕固懷恩反。九月壬寅，裴遵慶宣慰僕固懷恩於汾州。乙丑，涇州刺史高暉叛附於吐蕃。十月庚午，吐蕃陷邠州。辛未，寇奉天、武功，京師戒嚴。壬申，雍王適為關內兵馬元帥，郭子儀副之。癸酉，渭北行營兵馬使呂日將及吐蕃戰於盩厔，敗之。乙亥，又戰於盩厔，敗績。丙子，如陜州。丁丑，次華陰。豐王珙有罪，伏誅。戊寅，吐蕃陷京師，立廣武郡王承宏為皇帝。辛巳，次陜州。癸巳，吐蕃潰，郭子儀復京師。南山五穀人高玉反。十一月壬寅，廣州市舶使呂太一反，逐其節度使張休。十二月辛未，劉晏宣慰上都。甲午，至自陜州。乙未，苗惡卿、裴遵慶罷。檢校禮部尚書李峴為黃門侍郎、同中書門下平章事。丙申，放承宏於華州。吐蕃陷松、維二州。西原蠻陷道州。

二年正月丙午，詔舉堪御史、諫官、刺史、縣令者。乙卯，立雍王適為皇太子。癸亥，劉晏、李峴罷。右散騎常侍王縉為黃門侍郎，太常卿杜鴻漸為兵部侍郎：同中書門下平章事。郭子儀兼河東副元帥。二月辛未，僕固懷恩殺朔方軍節度留後渾釋之。癸酉，朝獻於太清宮。甲戌，朝享於太廟。乙亥，有事於南郊。己丑，大赦。賜內外官階、爵；武德功臣子孫予一人官；成都、靈武元從三品以上加賜爵一級，餘加一階；寶應功臣三品以上官一子，仍賜爵一極，餘加階、勛兩轉，五品以上為父後者勛兩轉。三月辛丑，給復河南府二年。甲子，盛王琦薨。四月甲午，禁鈿作珠翠。五月，洛水溢。六月丁卯，有星隕於汾州。七月庚子，初稅青苗。己酉，李光弼薨。八月丙寅，王縉為侍中，都統河南、淮南、山南東道節度行營事。壬申，王縉罷侍中。癸巳，吐蕃寇邠州，邠寧節度使白孝德敗之於宜祿。九月己未，劍南節度使嚴武及吐蕃戰於當狗城，敗之。是秋，有蜮。十月丙寅，吐蕃寇邠州。丁卯，寇奉天，京師戒嚴。庚午，嚴武克吐蕃鹽川城。辛未，朔方兵馬使郭晞及吐蕃戰於邠西，敗之。是月，突厥寇豐州，守將馬望死之。十一月乙未，吐蕃軍潰，京師解嚴。河西節度使楊志烈及僕固懷恩戰於靈州，敗績。癸丑，袁晁伏誅。免越州今歲田租之半，給復溫、臺、明三州一年。十二月乙丑，高玉伏誅。丙寅，眾星隕。是歲，西原蠻陷邵州。

永泰元年正月癸巳，大赦，改元。是月，歙州人殺其刺史龐浚。二月戊寅，黨項羌寇富平。庚辰，儀王璲薨。三月庚子，雨木冰。庚戌，吐蕃靖和。辛亥，大風拔木。四月己巳，自春不雨，至於是而雨。是夏，盩厔穞麥生。七月辛卯，平盧、淄青兵馬使李懷玉逐其節度使侯希逸。八月庚辰，王縉為河南副元帥。僕固懷恩及吐蕃、回紇、黨項羌、渾、奴剌寇邊。九月庚寅，命百官觀浮屠象於光順門。辛卯，太白經天。甲辰、吐蕃寇醴泉、奉天，黨項羌寇同州，渾、奴剌寇盩厔，京師戒嚴。己酉，屯於苑，郭子儀屯於涇陽。丁巳，同華節度使周智光及吐蕃戰於澄城，敗之。智光入於鄜州，殺其刺史張麟，遂焚坊州。十月，沙陀殺楊志烈。己未，吐蕃至分阜州，與回紇寇邊。辛酉，寇奉天。癸亥，寇同州。乙丑，寇興平。丁卯，回紇、黨項羌請降。癸酉，郭子儀及吐蕃戰於靈臺，敗之。京師解嚴。閏月辛卯，朔方副將李懷光克靈州。辛亥，劍南西山兵馬使崔旴反，寇成都，節度使郭英乂奔於靈池，普州刺史韓澄殺之。癸丑，斂民貲作浮屠供。

大歷元年二月，吐蕃遣使來朝。壬子，杜鴻漸為山南西道、劍南東西川、邙南、西山等道副元帥。三月癸未，劍南東川節度使張獻誠及崔旴戰於梓州，敗績。七月癸酉，洛水溢。九月辛巳，吐蕃陷原州。十一月甲子，大赦，改元，給復流民歸業者三年。十二月己亥，有彗星出於瓠瓜。癸卯，周智光反，殺虢州刺史龐充。是冬，無雪。鄭王邈為天下兵馬元帥。

二年正月丁巳，郭子儀討周智光。己未，同華將李漢惠以同州降。甲子，周智光伏誅。淮西節度使李忠臣入於華州。戊寅，給復同、華二州二年。八月壬寅，殺附馬都尉姜慶初。九月甲寅，吐蕃寇靈州。乙卯，寇邠州。郭子儀屯於涇陽，京師戒嚴。乙丑，晝有星流於南方。是秋，桂州山獠反。十月戊寅，朔方軍節度使路嗣恭及吐蕃戰於靈州，敗之。京師解嚴。十一月辛未，雨木冰。壬申，京師地震。三年二月癸巳，商州兵馬使劉洽殺其刺史殷仲卿。三月乙巳朔，日有食之。五月乙卯，追號齊王倓為皇帝，興信公主女張氏為皇后。癸亥，地震。六月壬寅，幽州兵馬使硃希彩殺其節度使李懷仙，自稱留後。閏月庚午，王縉兼幽州盧龍軍節度使。七月壬申，濾州刺史楊子琳反，陷成都，劍南節度留後崔寬敗之，克成都。子琳殺夔州別駕張忠。戊寅，吐蕃遣使來朝。八月己酉，吐蕃寇靈州。丁卯，寇邠州，京師戒嚴。戊辰，邠寧節度使馬璘及吐蕃戰，敗之。庚午，王縉兼河東節度使。九月丁丑，濟王環薨。壬午，吐蕃寇靈州，朔方將白元光敗之。壬辰，又敗之於靈武。戊辰，京師解嚴。十二月辛酉，涇原兵馬使王童之謀反，伏誅。

四年正月甲戌，殺潁州刺史李岵。二月乙卯，杜鴻漸罷副元帥。丙辰，京師地震。三月，遣御史稅商錢。甲戌，免京兆今歲稅。五月丙戌，京師地震。六月戊申，王縉罷副元帥、都統。七月癸未，降死罪，流以下原之。十月丁巳，大霧。十一月辛未，禁畿內弋獵。壬申，杜鴻漸罷。癸酉，元載權知門下省事。甲戌，吐蕃寇靈州，朔方軍節度留後常謙光敗之。丙子，左僕射裴冕同中書門下平章事。癸巳，裴冕兼河南、淮西、山南東道副元帥。十二月戊戌，裴冕薨。是歲，廣州人馮崇道、桂州人硃濟時反，容管經略使王翃敗之。

五年正月辛卯，鳳翔節度使李抱玉為河西、隴右、山南西道副元帥。三月癸酉，內侍監魚朝恩有罪自殺。丙戌，以昭陵皇堂有光，赦京兆、關輔。四月庚子，湖南兵馬使臧玠殺其團練使崔灌。己未，有彗星出於五車。五月己卯，有彗星出於北方。六月己未，以彗星滅，降死罪，流以下原之。錄魏徵、王珪、李靖、李勣、房玄齡、杜如晦之後。是歲，湖南將王國良反，及西原蠻寇州縣。

六年二月壬寅，李抱玉罷山南西道副元帥。三月，王翃敗梁崇牽，克容州。四月戊寅，藍田西原地陷。禁大繝、竭鑿六破錦及文紗吳綾為龍、鳳、麒麟、天馬、闢邪者。五月戊申，殺殿中侍御史陸珽、成都府司錄參軍事李少良、大理評事韋頌。

七年二月庚午，江水泛溢。五月乙酉，大雨雹，大風拔木。乙未，以旱大赦，減膳，徹樂。是秋，幽州盧龍將李懷瑗殺其節度使硃希彩，經略軍副使硃泚自稱留後。十月乙亥，以淮南旱，免租、庸三之二。十一月庚辰，免巴、蓬、渠、集、壁、充、通、開八州二歲租、庸。十二月丙寅，雨土，有長星出於參。

八年正月甲辰，詔京官三品以上及郎官、御史歲舉刺史、縣令一人。五月辛卯，鄭王邈薨。壬辰，赦京師。癸卯，降死罪，流以下原之。八月己未，吐蕃寇靈州，郭子儀敗之於七級渠。甲子，廢華州屯田給貧民。九月壬午，循州刺史哥舒晃反，殺嶺南節度使呂崇賁。戊子，詔京官五品以上、兩省供奉官、郎官、御史言事。十月庚申，吐蕃寇涇、邠。丙寅，朔方兵馬使渾瑊及吐蕃戰於宜祿，敗績。涇原節度使馬璘及吐蕃戰於潘原，敗之。

九年二月辛未，徐州兵亂，逐其刺史梁乘。四月壬辰，大赦。十月壬申，信王瑝薨。乙亥，涼王璿薨。壬辰，降京師死罪，流以下原之。

十年正月丁酉，昭義軍兵馬使裴志清逐其節度使薛崿，叛附於田承嗣。壬寅，壽王瑁薨。戊申，田承嗣反。癸丑，承嗣陷洺州。乙卯，劍南西川節度使崔寧及吐蕃戰於西山，敗之。二月乙丑，田承嗣陷衛州，刺史薛雄死之。辛未，封子述為睦王，逾郴王，連恩王，遘鄜王，造忻王，暹韶王，運嘉王，遇端王，遹循王，通恭王，逵原王，逸雅王。丙子，河陽軍亂，逐三城使常休明。三月甲午，陜州軍亂，逐其觀察使李國清。四月癸未，河東節度使薛兼訓等討田承嗣。給復昭義五州二年。甲申，大雨雹，大風拔木。五月乙未，魏博將霍榮國以礠州降。甲寅，大雨雹，大風拔木，震闕門。六月甲戌，成德軍節度使李寶臣及田承嗣戰於冀州，敗之。七月己未，杭州海溢。八月巳丑，田承嗣寇礠州。九月壬寅，降京師死罪，流以下原之。壬子，吐蕃寇臨涇。癸丑，寇隴州。丙辰，李抱玉敗之於義寧。丁巳，馬璘又敗之於百里城。十月辛酉朔，日有食之。甲子，昭義軍節度使李承昭及田承嗣戰於清水，敗之。丙寅，貴妃獨孤氏薨。丁卯，追冊為皇后。十一月丁酉，魏博將吳希光以瀛州降。丁未，嶺南節度使路嗣恭克廣州，哥舒晃伏誅。

十一年正月庚寅，田承嗣降。辛亥，崔寧及吐蕃戰，敗之。五月，汴宋都虞候李靈耀反，殺濮州刺史孟鑒。七月庚寅，田承嗣寇滑州，永平軍節度使李勉敗績。八月甲申，淮西節度使李忠臣、河陽三城使馬燧及李勉討李靈耀。閏月丁酉，太白晝見。九月乙丑，李忠臣、馬燧及李靈耀戰於鄭州，敗績。十月乙酉，戰於中牟，敗之。壬辰，忠臣又敗之於西梁固。壬寅，淮南節度使陳少游及李靈耀戰於汴州，敗之。丙子，田承嗣以兵援靈耀，李忠臣敗之於匡城。甲寅，靈耀伏誅。

十二年三月庚午，赦田承嗣。辛巳，元載有罪伏誅。貶王縉為括州刺史。四月壬午，太常卿楊綰為中書侍郎，禮部侍郎常袞為門下侍郎：同中書門下平章事。癸巳，詔諫官獻封事勿限時，側門論事者隨狀面奏，六品以上官言事投匭者無勒副章。丁酉，吐蕃寇黎、雅二州，崔寧敗之。是月，金州人卓英璘反。六月乙巳，英璘伏誅。給復金州二年。丁未，以旱降京師死罪，流以下原之。七月己巳，楊綰薨。丙子，詔尚書、御史大夫、左右丞、侍郎舉任刺史者。九月庚午，吐蕃寇坊州。是秋，河溢。十一月壬子，山南西道節度使張獻恭及吐蕃戰於岷州，敗之。十二月丁亥，崔寧及吐蕃戰於西山，敗之。

是歲，恆、定、趙三州地震。冬，無雪。十三年正月戊辰，回紇寇並州。癸酉，河東節度留後鮑防及回紇戰於陽曲，敗績。二月庚辰，代州刺史張光晟成回紇戰於羊虎谷，敗之。四月甲辰，吐蕃寇靈州，常謙光敗之。十月己丑，禁京畿持兵器捕獵。是歲，郴州黃芩山崩。

十四年二月癸未，魏博節度使田承嗣卒，其兄子悅自稱留後。三月丁未，汴宋將李希烈逐其節度使李忠臣，自稱留後。五月辛酉，不豫，詔皇太子監國。是夕，皇帝崩於紫宸內殿，年五十三。
