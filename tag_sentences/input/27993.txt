張養浩，字希孟，濟南人。幼有行義，嘗出，遇人有遺楮幣於途者，其人已去，追而還之。年方十歲，讀書不輟，父母憂其過勤而止之，養浩晝則默誦，夜則閉戶，張燈竊讀。山東按察使焦遂聞之，薦為東平學正。游京師，獻書於平章不忽木，大奇之，闢為禮部令史，仍薦入御史臺。一日病，不忽木親至其家問疾，四顧壁立，嘆曰：「此真臺掾也。」及為丞相掾，選授堂邑縣尹。人言官舍不利，居無免者，竟居之。首毀淫祠三十餘所，罷舊盜之朔望參者，曰：「彼皆良民，饑寒所迫，不得已而為盜耳；既加之以刑，猶以盜目之，是絕其自新之路也。」眾盜感泣，互相戒曰：「毋負張公。」有李虎者，嘗殺人，其黨暴戾為害，民不堪命，舊尹莫敢詰問。養浩至，盡置諸法，民甚快之。去官十年，猶為立碑頌德。

仁宗在東宮，召為司經，未至，改文學，拜監察御史。初，議立尚書省，養浩言其不便；既立，又言變法亂政，將禍天下。臺臣抑而不聞，乃揚言曰：「昔桑哥用事，臺臣不言，後幾不免。今御史既言，又不以聞，臺將安用！」時武宗將親祀南郊，不豫，遣大臣代祀，風忽大起，人多凍死。養浩於祀所揚言曰：「代祀非人，故天示之變。」大違時相意。時省臣奏用臺臣，養浩嘆曰：「尉專捕盜，縱不稱職，使盜自選可乎？」遂疏時政萬餘言：一曰賞賜太侈，二曰刑禁太疏，三曰名爵太輕，四曰臺綱太弱，五曰土木太盛，六曰號令太浮，七曰幸門太多，八曰風俗太靡，九曰異端太橫，十曰取相之術太寬。言皆切直，當國者不能容。遂除翰林待制，復構以罪罷之，戒省臺勿復用。養浩恐及禍，乃變姓名遁去。

尚書省罷，始召為右司都事。在堂邑時，其縣達魯花赤嘗與之有隙，時方求選，養浩為白宰相，授以美職。遷翰林直學士，改秘書少監。延祐初，設進士科，遂以禮部侍郎知貢舉。進士詣謁，皆不納，但使人戒之曰：「諸君子但思報效，奚勞謝為！」擢陜西行臺治書侍御史，改右司郎中，拜禮部尚書。英宗即位，命參議中書省事，會元夕，帝欲於內庭張燈為鰲山，即上疏於左丞相拜住。拜住袖其疏入諫，其略曰：「世祖臨御三十餘年，每值元夕，閭閻之間，燈火亦禁；況闕庭之嚴，宮掖之邃，尤當戒慎。今燈山之構，臣以為所玩者小，所系者大；所樂者淺，所患者深。伏願以崇儉慮遠為法，以喜奢樂近為戒。」帝大怒，既覽而喜曰：「非張希孟不敢言。」即罷之，仍賜尚服金織幣一、帛一，以旌其直。後以父老，棄官歸養，召為吏部尚書，不拜。丁父憂，未終喪，復以吏部尚書召，力辭不起。泰定元年，以太子詹事丞兼經筵說書召，又辭；改淮東廉訪使，進翰林學士，皆不赴。

天歷二年，關中大旱，饑民相食，特拜陜西行臺中丞。既聞命，即散其家之所有與鄉里貧乏者，登車就道，遇餓者則賑之，死者則葬之。道經華山，禱雨於岳祠，泣拜不能起，天忽陰翳，一雨二日。及到官，復禱於社壇，大雨如注，水三尺乃止，禾黍自生，秦人大喜。時斗米直十三緡，民持鈔出糶，稍昏即不用，詣庫換易，則豪猾黨蔽，易十與五，累日不可得，民大困。乃檢庫中未毀昏鈔文可驗者，得一千八十五萬五千餘緡，悉以印記其背，又刻十貫、伍貫為券，給散貧乏，命米商視印記出糶，詣庫驗數以易之，於是吏弊不敢行。又率富民出粟，因上章請行納粟補官之令。聞民間有殺子以奉母者，為之大慟，出私錢以濟之。到官四月，未嘗家居，止宿公署，夜則禱於天，晝則出賑饑民，終日無少怠。每一念至，即撫膺痛哭，遂得疾不起，卒年六十。關中之人，哀之如失父母。至順二年，贈據誠宣惠功臣、榮祿大夫、陜西等處行中書省平章政事、柱國，追封濱國公，謚文忠。二子：彊、引，彊先卒。
