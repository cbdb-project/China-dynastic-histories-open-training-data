劉國能，延安人。始與李自成、張獻忠輩同為盜，自號闖塌天。崇禎三年大亂陜西。已，渡河而東，寇山西，轉掠畿南、河北。六年冬，入河南，遂由內鄉、淅川犯湖廣鄖、襄，破數縣。明年正月入四川，陷夔州。折而東，入鄖陽境，為總督陳奇瑜所蹙。走漢南，同困車箱峽。已得出，復大亂陜西，再入河南，躪江北。官軍逼之，與整齊王屯商、雒山間。九年復偕闖王、蠍子塊等由鄖、襄趨興安、漢中，總督洪承疇奔命不暇。尋南走荊、襄，與總兵秦翼明數戰。其冬，與蠍子塊等十七營窺潼關，巡撫孫傳庭扼之，引而南。明年聞馬光玉等將犯蘄、黃，率眾會之，直趨江北。官軍數道邀擊，乃不敢東。還走黃陂，入木蘭山，轉寇河南，敗參將李春貴兵，將迫開封。詔諸將發兵援，乃南走黃、麻。

當是時，總理熊文燦新至，賊憚之。見其下招降令，頗有欲歸正者。國能先與張獻忠有隙，慮為所并，後又與左良玉戰敗，乃以十一年正月四日率先就撫於隨州，頓首文燦前曰：「愚民陷不義且十載，賴公湔洗更生。願悉眾入軍籍，身隸麾下盡死力。」文燦大喜，慰撫之，署為守備，令隸良玉軍。國能受約束，無異志。已而張獻忠、羅汝才亦降，皆據邑自固。獨國能從軍征剿，數有功。明年二月從良玉勤王。有詔，還討賊，獎勵之。命兵部授官，錄其部下將士，曰：「獻忠能立功，視此。」遂授國能副總兵。四月，良玉會師南陽，擊李萬慶。國能分擊，賊潰奔，遂招萬慶降。其秋，獻忠、汝才並反。文燦遣國能率萬慶兵會討，遂並守鄖陽。既而李自成擾河南，復移守葉縣。

初，國能為盜時，與自成、汝才輩結為兄弟。及國能歸正，自成輩深恨之。十四年九月圍其城，四面力攻，國能不能支，城遂陷，被執。賊猶好謂之曰：「若，我故人也，何不降？」國能瞋目罵曰：「我初與若同為賊，今則王臣也，何故降賊！」遂殺之。事聞，贈左都督，特進榮祿大夫，建祠。
