王文統，字以道，益都人也。少時讀權謀書，好以言撼人。遍幹諸侯，無所遇，乃往見李鋋。鋋與語，大喜，即留置幕府，命其子彥簡師事之，文統亦以女妻鋋。由是軍旅之事，咸與諮決，歲上邊功，虛張敵勢，以固其位，用官物樹私恩，取宋漣、海二郡，皆文統謀也。

世祖在潛籓，訪問才智之士，素聞其名。及即位，厲精求治，有以文統為薦者，亟召用之。乃立中書省，以總內外百司之政，首擢文統為平章政事，委以更張庶務。建元為中統，詔諭天下，立十路宣撫司，示以條格，欲差發辦而民不擾，鹽課不失常額，交鈔無致阻滯。尋詔行中書省造中統元寶交鈔，立互市於潁州、漣水、光化軍。是年冬，初行中統交鈔，自十文至二貫文，凡十等，不限年月，諸路通行，稅賦並聽收受。

明年二月，世祖在開平，召行中書省事祃祃與文統，親率各路宣撫使俱赴闕。世祖自去秋親征叛王阿里不哥於北方，凡民間差發、宣課鹽鐵等事，一委文統等裁處。及振旅還宮，未知其可否何若，且以往者急於用兵，事多不暇講究，所當振其紀綱者，宜在今日。故召文統等至，責以成效，用游顯、鄭鼎、趙良弼、董文炳等為各路宣撫司，復以所議條格詔諭各路，俾遵行之。未幾，又詔諭宣撫司，並達魯花赤管民官、課稅所官，申嚴私鹽、酒醋、曲貨等禁。

文統為人忌刻，初立中書時，張文謙為左丞。文謙素以安國利民自負，故凡講論建明，輒相可否，文統積不能平，思有以陷之，文謙竟以本職行大名等路宣撫司事而去。時姚樞、竇默、許衡，皆世祖所敬信者，文統諷世祖授樞為太子太師，默為太子太傅，衡為太子太保，外佯尊之，實不欲使朝夕備顧問於左右也。默嘗與王鶚及樞、衡俱侍世祖，面詆文統曰：「此人學術不正，必禍天下，不可處以相位。」世祖曰：「若是，則誰可為者？」默以許衡對，世祖不懌而罷。鶚嘗請以右丞相史天澤監修國史，左丞相耶律鑄監修《遼史》，文統監修《金史》。世祖曰：「監修階銜，俟修史時定之。」

又明年二月，李鋋反，以漣、海三城獻於宋。先是，其子彥簡，由京師逃歸，鋋遣人白之中書。及反書聞，人多言文統嘗遣子蕘與鋋通音耗。世祖召文統問之曰：「汝教鋋為逆，積有歲年，舉世皆知之。朕今問汝所策云何，其悉以對。」文統對曰：「臣亦忘之，容臣悉書以上。」書畢，世祖命讀之，其間有曰：「螻蟻之命，茍能存全，保為陛下取江南。」世祖曰：「汝今日猶欲緩頰於朕耶？」會鋋遣人持文統三書自洺水至，以書示之，文統始錯愕駭汗。書中有「期甲子」語，世祖曰：「甲子之期云何？」文統對曰：「李鋋久蓄反心，以臣居中，不敢即發，臣欲告陛下縛鋋久矣，第緣陛下加兵北方，猶未靖也。比至甲子，猶可數年，臣為是言，姑遲其反期耳。」世祖曰：「無多言。朕拔汝布衣，授之政柄，遇汝不薄，何負而為此？」文統猶枝辭傍說，終不自言「臣罪當死」，乃命左右斥去，始出就縛。猶召竇默、姚樞、王鶚、僧子聰及張柔等至，示以前書曰：「汝等謂文統當得何罪？」文臣皆言「人臣無將，將而必誅」。柔獨疾聲大言曰：「宜剮！」世祖又曰：「汝同辭言之。」諸臣皆曰：「當死。」世祖曰：「渠亦自服朕前矣。」

文統乃伏誅。子蕘並就戮。詔諭天下曰：「人臣無將，垂千古之彞訓；國制有定，懷二心者必誅。何期輔弼之僚，乃蓄奸邪之志。平章政事王文統，起由下列，擢置臺司，倚付不為不深，待遇不為不厚，庶收成效，以底丕平。焉知李鋋之同謀，潛使子蕘之通耗。邇者獲親書之數幅，審其有反狀者累年，宜加肆市之誅，以著滔天之惡。已於今月二十三日，將反臣王文統並其子蕘，正典刑訖。於戲！負國恩而謀大逆，死有餘辜；處相位而被極刑，時或未喻。咨爾有眾，體予至懷。」然文統雖以反誅，而元之立國，其規模法度，世謂出於文統之功為多云。
