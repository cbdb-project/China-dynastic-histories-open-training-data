孟郊者，字東野，湖州武康人。少隱嵩山，性介，少諧合。愈一見為忘形交。年五十，得進士第，調溧陽尉。縣有投金瀨、平陵城，林薄蒙翳，下有積水。郊閑往坐水旁，裴回賦詩，而曹務多廢。令白府，以假尉代之，分其半奉。鄭餘慶為東都留守，署水陸轉運判官。餘慶鎮興元，奏為參謀。卒，年六十四。張籍謚曰貞曜先生。

郊為詩有理致，最為愈所稱，然思苦奇澀。李觀亦論其詩曰：「高處在古無上，平處下顧二謝」云。