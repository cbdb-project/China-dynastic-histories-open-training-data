羅欽順，字允升，泰和人。弘治六年進士及第，授編修。遷南京國子監司業，與祭酒章懋以實行教士。未幾，奉親歸，因乞終養。劉瑾怒，奪職為民。瑾誅，復官，遷南京太常少卿，再遷南京吏部右侍郎，入為吏部左侍郎。世宗即位，命攝尚書事。上疏言久任、超遷，法當疏通，不報。大禮議起，欽順請慎大禮以全聖孝，不報。遷南京吏部尚書，省親乞歸。改禮部尚書，會居憂未及拜。再起禮部尚書，辭。又改吏部尚書，下詔敦促，再辭。許致仕，有司給祿米。時張璁、桂萼以議禮驟貴，秉政樹黨，屏逐正人。欽順恥與同列，故屢詔不起。里居二十餘年，足不入城市，潛心格物致知之學。王守仁以心學立教，才知之士翕然師之。欽順致書守仁，略曰：「聖門設教，文行兼資，博學於文，厥有明訓。如謂學不資於外求，但當反觀內省，則『正心誠意』四字亦何所不盡，必於入門之際，加以格物工夫哉？」守仁得書，亦以書報，大略謂：「理無內外，性無內外，故學無內外。講習討論，未嘗非內也。反觀內省，未嘗遺外也。」反復二千餘言。欽順再以書辨曰：「執事云：『格物者，格其心之物也，格其意之物也，格其知之物也。正心者，正其物之心也。誠意者，誠其物之意也。致知者，致其物之知也。』自有《大學》以來，未有此論。夫謂格其心之物，格其意之物，格其知之物，凡為物也三。謂正其物之心，誠其物之意，致其物之知，其為物也，一而已矣。就三而論，以程子格物之訓推之，猶可通也。以執事格物之訓推之，不可通也。就一物而論，則所謂物，果何物耶？如必以為意之用，雖極安排之巧，終無可通之日也。又執事論學書有云：『吾心之良知，即所謂天理。致吾心良知之天理於事物，則事事物物皆得其理矣。致吾心之良知者，致知也。事事物物各得其理者，格物也。」審如所言，則《大學》當云『格物在致知』，不當云『致知在格物』，與『物格而后知至』矣。」書未及達，守仁已歿。

欽順為學，專力於窮理、存心、知性。初由釋氏入，既悟其非，乃力排之，謂：「釋氏之明心見性，與吾儒之盡心知性，相似而實不同。釋氏之學，大抵有見於心，無見於性。今人明心之說，混於禪學，而不知有千里毫釐之謬。道之不明，將由於此，欽順有憂焉。」為著《因知記》，自號整庵。年八十三卒，贈太子太保，謚文莊。
