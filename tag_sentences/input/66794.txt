宋晟，字景陽，定遠人。父朝用，兄國興，並從渡江，皆積功至元帥。攻集慶，國興戰歿，晟嗣其職。既而朝用請老，晟方從鄧愈克徽州，召還，襲父官。累進都指揮同知，歷鎮江西、大同、陜西。洪武十二年坐法降涼州衛指揮使。十七年五月討西番叛酋，至亦集乃路，擒元海道千戶也先帖木兒、國公吳把都剌赤等，俘獲萬八千人，送酋長京師，簡其精銳千人補卒伍，餘悉放遣。召還，復為都指揮，進右軍都督僉事，仍鎮涼州。

二十四年充總兵官，與都督劉真討哈梅里。其地去肅州千餘里。晟令軍中多具糧糗，倍道疾馳，乘夜至城下。質明，金鼓聲震地，闔城股慄，遂克之。擒其王子別兒怯帖木兒，及偽國公以下三十餘人，收其部落輜重以歸。自是番戎慴服，兵威極於西域。明年五月從藍玉征罕東，徇阿真川，土酋哈昝等遁去。師還，調中軍都督僉事。

二十八年六月，從總兵官周興出開原，至忽剌江。部長西陽哈遁，追至甫答迷城，俘人畜而還。明年拜征南右副將軍，討廣西帡幪諸寨苗，擒斬七千餘人。又明年，總羽林八衛兵討平五開、龍里苗。三十一年出鎮開平，從燕王出塞，還城萬全諸衛。建文改元，仍鎮甘肅。

成祖即位，入朝，進後軍左都督，拜平羌將軍，遣還鎮。永樂三年招降把都帖木兒、倫都兒灰等部落五千人，獲馬駝牛羊萬六千。封西寧侯，祿千一百石，世指揮使。

晟凡四鎮涼州，前後二十餘年，威信著絕域。帝以晟舊臣，有大將材，專任以邊事，所奏請輒報可。御史劾晟自專。帝曰：「任人不專則不能成功，況大將統制一邊，寧能盡拘文法。」即敕晟以便宜從事。晟嘗請入朝。報曰：「西北邊務，一以委卿，非召命，毋輒來。」尋命營河西牧地，及圖出塞方略。會病卒，五年七月也。
