谷大用者，瑾掌司禮監時提督西廠，分遣官校遠出偵事。江西南康民吳登顯等，五月五日為競渡，誣以擅造龍舟，籍其家，天下皆重足屏息。建鷹房草場於安州，奪民田無數。瑾誅，大用辭西廠。未幾，帝復欲用之，大學士李東陽力諫乃止。六年，劉六、劉七反，命大用總督軍務，偕伏羌伯毛銳、兵部侍郎陸完討之。大用駐臨清，召邊將許泰、郤永、江彬、劉暉等入內地，聽調遣。久之無功，會賊過鎮江狼山，遇颶風舟覆，陸完兵至殲之，遂封大用弟大亮為永清伯。而先是平寘鐇時，其兄大寬已封高平伯矣，義子冒升賞者，不可勝紀。世宗立，以迎立功賜金幣。給事中閻閎極論之，尋降奉御，居南京。已，召守康陵。嘉靖十年籍其家。