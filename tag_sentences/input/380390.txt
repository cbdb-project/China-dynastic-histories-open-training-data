羅藝，字子廷，襄州襄陽人，家京兆之雲陽。父榮，隋監門將軍。藝剛愎不仁，勇攻戰，善用槊。大業中，以戰力補虎賁郎將。遼東之役，李景以武衛大將軍督饟北平，詔藝以兵屬，分部嚴一。然任氣，嘗慢侮景，頻為景辱。

天下盜起，涿郡號富饒，伐遼兵仗多在，而倉庤盈羨，又臨朔宮多珍寶，屯師且數萬，苦盜賊侵掠，留守將趙什住、賀蘭誼、晉文衍等不能支。藝捍寇，數破卻之，勇常冠軍，為諸將忌畏。藝陰自計，因出師，詭說眾曰：「吾軍討賊數有功，而食乏。官粟若山，而留守不賑恤，豈安人強眾意邪？」士皆怨。既還，郡丞出郊謁，藝執之，陳兵入，什住等懼，爭聽命。藝即發庫貲賜戰士，倉粟給窮人，境內大悅。殺異己者渤海太守唐禕等，威動北邊，柳城、懷遠並歸附。黜柳城太守楊林甫，改郡曰營州，以襄平太守鄧皓為總管，藝自稱幽州總管。

宇文化及至山東，遣使招藝，藝曰：「我隋舊臣，今大行顛覆，義不辱於賊。」斬使者，為煬帝發喪三日。時竇建德、高開道亦遣使於藝，藝謂官屬曰：「建德等皆劇賊，不足共功名，唐公起兵據關中，民望所系，王業必成，吾決歸之。敢異議者戮！」會張道源撫輯山東，亦諭藝降，武德二年，乃奉表以地歸。詔封燕王，賜姓，豫屬籍。數與建德戰，多所禽馘。秦王擊劉黑闥，高祖詔藝弟監門將軍壽以兵從，藝自率眾數萬破劉什善、張君立於徐河。黑闥引突厥入寇，藝復以兵與皇太子建成會洺州，遂請入朝。帝厚禮之，拜左翊衛大將軍。

藝負其功，且貴重不少屈，秦王左右嘗至其營，藝疻辱之。高祖怒，以屬吏，久乃釋。時突厥放橫，藉藝威名欲憚虜，詔以本官領天節軍將，鎮涇州。

太宗即位，進開府儀同三司。藝內懼，乃圖反，詭言閱武。兵既集，稱被密詔入朝，軍至豳，治中趙慈皓出謁，遂據州。帝命長孫無忌、尉遲敬德擊之，未至，慈皓與統軍楊岌謀誅藝，藝覺，執慈皓。岌居外，即攻之，藝敗，棄妻子，從數百騎奔突厥。抵寧州，騎稍亡，左右斬之，傳首，梟於都市。壽時為利州都督，亦及誅。

先是，濟陰女子李，自言通鬼道，能愈疾，四方惑之，詔取致京師。嘗往來藝家，謂藝妻孟曰：「妃相貴，當母天下。」孟令視藝，又曰：「妃之貴由於王，貴色且發。」藝妻信之，亦贊以反，既敗，與李皆斬。
