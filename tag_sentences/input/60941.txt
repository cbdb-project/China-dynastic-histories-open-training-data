剛毅，字子良，滿洲鑲藍旗人。以筆帖式累遷刑部郎中。諳悉例案，承審浙江餘杭縣民婦葛畢氏案，獲平反，按律定擬，得旨嘉獎。出為廣東惠潮嘉道，遷江西按察使，調直隸；遷廣東布政使，調雲南。光緒十一年，擢山西巡撫。請設課吏館，手輯牧令須知諸書，分講習，詔飭行各省。治套外屯田，建分段、開渠、設官三策。明年，移撫江蘇。蘇患水祲，先後濬蘊藻河、吳淞江，以工代賑，民德之。調廣東。二十年，召授軍機大臣，補禮部侍郎。二十四年，以工部尚書協辦大學士，疏陳實倉廩，嚴保甲，罷不急官。二十五年，按事江南及廣東諸省。迭疏請籌長江防務，籌餉練兵，清理財政，及整頓地方一切事宜，詔皆飭行。

二十六年，拳亂作，命趙舒翹及剛毅馳往近畿一帶查辦解散，及還京覆命，而宣戰詔已先下矣。匪集都城，肆焚殺，時方稱義民，亡敢誰何。載漪等復疏言：「雪恥強國，在此一舉！」又盛推拳民忠勇，有神術，可用。太后愈信之，因命剛毅、載勛統之，比於官軍。然匪專殺自如，勿能問，且擾禁城，日焚劫不止。詔各軍營會拏正法，盡拆所設神壇，並諭責剛毅、董福祥親自開導，勒令解散，卒不能阻。各國聯軍入犯，兩宮西狩，剛毅扈行至太原。車駕欲之西安，又從。道遘疾，還至侯馬鎮，死。其後各國請懲禍首，以先死免議，追奪原官。

趙舒翹，字展如，陜西長安人。同治十三年進士，授刑部主事，遷員外郎。讞河南王樹汶獄，承旨研辨，獲平反，巡撫李鶴年以下譴謫有差。居刑曹十年，多所纂定，其議服制及婦女離異諸條，能傅古義，為時所誦。光緒十二年，以郎中出知安徽鳳陽府。皖北水祲，割俸助賑。課最，擢浙江溫處道，再遷布政使。二十年，擢江蘇巡撫。捕治太湖匪酋葉子春，餘黨股慄；復為籌善後策，弊風漸革。明年，改訂日本條約，牒請總署重民生，所言皆切中。是時朝廷矜慎庶獄，以舒翹諳律令，召為刑部左侍郎。二十四年，晉尚書，督辦礦務、鐵路。明年，命入總理各國事務衙門，充軍機大臣。

拳匪據涿州，舒翹被命馳往解散；匪眾堅請褫提督聶士成職，剛毅踵至，許之。匪既入京，攻使館。聯軍至，李秉衡兵敗，太后乃令王文韶與舒翹詣使館通殷勤，為議款計。文韶以老辭，舒翹曰：「臣望淺，不如文韶！」卒不往。旋隨扈至西安。聯軍索辦罪魁，乃褫職留任，尋改斬監候。次年，各國索益亟，西安士民集數百人為舒翹請命，上聞，賜自盡，命岑春煊監視。舒翹故不袒匪，又痛老母九十餘見此慘禍，頗自悔恨。初飲金，更飲以鴆，久之乃絕，其妻仰藥以殉。
