理宗建道備德大功復興烈文仁武聖明安孝皇帝，諱昀，太祖十世孫。父希瓐，追封榮王，家於紹興府山陰縣，母全氏。以開禧元年正月癸亥生於邑中虹橋里第。前一夕，榮王夢一紫衣金帽人來謁，比寤，夜漏未盡十刻，室中五採爛然，赤光屬天，如日正中。既誕三日，家人聞戶外車馬聲，亟出，無所睹。幼嘗晝寢，人忽見身隱隱如龍鱗。是時，寧宗弟沂靖惠王薨，無嗣，以宗室希瞿子賜名均為沂王後，尋改賜名貴和。嘉定十三年八月，景獻太子薨，寧宗以國本未立，選太祖十世孫年十五以上者教育，如高宗擇普安、恩平故事，遂以十四年六月丙寅立貴和為皇子，改賜名竑，而以帝嗣沂王。六月乙亥，補秉義郎。八月甲子，授右監門衛大將軍，賜名貴誠。十五年五月丁巳，以竑為檢校少保，進封濟國公。己未，以帝為邵州防禦使。帝性凝重寡言，潔修好學，每朝參待漏，或多笑語，帝獨儼然。出入殿庭，矩度有常，見者斂容。會濟國公竑與丞相史彌遠有違言，彌遠日謀媒薛其失於寧宗，屬意於帝而未遂。

十七年八月丙戌，寧宗違豫，自是不視朝。壬辰，疾篤，彌遠稱詔以貴誠為皇子，改賜名昀，授武泰軍節度使，封成國公。

閏月丙申，寧宗疾甚，丁酉，崩於福寧殿。彌遠使楊谷、楊石入白楊皇后，稱遺旨以皇子竑開府儀同三司，進封濟陽郡王、判寧國府，命子昀嗣皇帝位。大赦。尊楊皇后曰皇太后，同聽政。封竑為濟王，賜第湖州，以醴泉觀使就第。癸亥，詔宮中自服三年喪。

九月乙亥，詔褒表老儒，以傅伯成為顯謨閣學士，楊簡寶謨閣直學士，並提舉南京鴻慶宮。柴中行敘復元職，授右文殿修撰、主管南京鴻慶宮。戊寅，詔兄濟王妻衛國夫人吳氏封許國夫人。己卯，皇太后、皇帝御便殿垂簾。詔以先聖四十九代孫行可為迪功郎，授判、司、簿、尉；以禮部侍郎程珌、吏部侍郎朱著、中書舍人真德秀兼侍讀；工部侍郎葛洪、起居郎喬行簡、宗正少卿陳貴誼、軍器監王塈兼侍講。壬午，葛洪權工部尚書，升兼侍讀。辛卯，祀明堂，大赦。

冬十月戊戌，詔諸路提點刑獄以十一月按理囚徒。己亥，嗣秀王師巖薨。壬子，詔百官奉按月給。

十一月甲子，右正言麋溧請承順東朝，繼志述事，壹以孝宗為法，而新政之切者，曰畏天、悅親、講學、仁民。上嘉納焉。癸未，以五月十六日為皇太后壽慶節。丁亥，詔改明年為寶慶元年。戊子，以葛洪為端明殿學士、同簽書樞密院事。己丑，詔以生日為天基節。十二月甲午，雪寒，免京城官私房賃地、門稅等錢。自是祥慶、災異、寒暑皆免。癸丑，開經筵，詔輔臣觀講。詔太后所居殿號曰慈明。辛酉，請大行皇帝謚號於南郊，謚曰仁文哲武恭孝皇帝，廟號曰寧宗。

寶慶元年春正月壬戌朔，詔舉賢良。庚午，湖州盜潘壬、潘丙、潘甫謀立濟王竑，竑聞變，匿水竇中，盜得之，擁至州治，以黃袍加其身，守臣謝周卿率官屬入賀。初，壬等偽稱李全以精兵二十萬助討史彌遠擅廢立之罪，比明視之，皆太湖漁人及巡尉兵卒，竑乃遣王元春告於朝，而率州兵誅賊。彌遠奏遣殿司將彭任討之，至則盜平。又遣其客秦天錫托宣醫治竑疾，諭旨逼竑死，尋詔貶為巴陵郡公。辛未，詔保寧軍節度使師彌為檢校少保。詔以皇太后弟奉國軍節度使楊谷、保寧節度楊石並開府儀同三司。丙戌，濟王竑訃聞，特輟視朝。己丑，上寧宗謚冊、寶。

二月甲午，詔故太師、武勝定國軍節度使、鄂王岳飛謚忠武。丙申，詔師彌檢校少師、嗣秀王。丙辰，楚州火。戊午，發廩振在京細民，給犒馬步軍、皇城司守衛軍有差。

三月癸酉，葬寧宗於會稽永茂陵。

夏四月辛卯朔，寧宗祔廟。壬辰，詔皇兄竑贈少師、保靜、鎮潼軍節度使，直舍人院王塈等繳奏命，遂寢。丁酉，皇太后手書：「多病，自今免垂簾聽政。」壬寅，帝兩請皇太后垂簾，不允。辛亥，發廩振在京細民。

五月甲子，詔：「內外文武大小之臣，於國政有所見聞，封章來上，毋或有隱。」丙寅，詔不熄為保康軍承宣使、嗣濮王。

六月辛卯，太白晝見。丁未，詔史彌遠為太師，依前右丞相兼樞密使，進封魏國公。彌遠辭免太師。

秋七月丁丑，滁州大水，詔振恤之。乙酉，詔行大宋元寶錢。

八月壬寅，以司農丞姚子才封事切直，詔進一秩，授秘書郎。癸卯，詔知袁州趙䈣夫直秘閣、福建提點刑獄，以旌廉吏。丙午，詔侍從、給諫、卿監、郎官，並在外前執政、侍從、帥臣、監司，各舉廉吏三人。戊申，詔侍從、兩省、臺諫、三衙、知閣、御帶、環衛官，在外前執政、侍從，帥臣、監司、都副都統制及屯戍主將，其各舉堪充將帥三人。己酉，地震。壬子，張九成贈太師，追封崇國公，謚文忠。甲寅，以程頤四世孫源為籍田令。乙卯，莫澤言真德秀舛論綱常，簡節上語，曲為濟王地。詔德秀煥章閣待制、提舉玉隆萬壽宮。丁巳，詔戒貪吏。

九月丙寅，著作佐郎陶崇上保業、慎獨、謹微、持久四事，帝嘉納之。

冬十月癸巳，有流星大如太白。甲寅，詔會稽攢宮所在，稅賦盡免折科，山陰縣權免三年。十一月癸亥，宣繒兼同知樞密院事，薛極參知政事，葛洪簽書樞密院事。詔邵州潛藩，可升為寶慶府。筠州與御名音相近，改為瑞州。壬午，雪寒，在京諸軍給緡錢有差，出戍之家倍之。自是祥慶、災異、霪雨、雪寒咸給。甲申，朱端常言魏了翁封章謗訕，真德秀奏札誣詆。詔魏了翁落職，奪三秩、靖州居住；真德秀落職罷祠。

十二月甲辰，詔刪修敕令。是歲，兩浙路戶一百九十七萬五千九百九十六，口二百八十二萬二千三十二。福建路戶一百七十萬四千一百八十六，口二百五十五萬三千七十九。

二年春正月癸亥，詔贈沉煥、陸九齡官，煥謚端憲，九齡謚文達。錄張九成、呂祖謙、張栻、陸九淵子孫官各有差。癸酉，詔布衣李心傳赴闕。戊寅，熒惑入氐。壬午，太白、歲星、填星合於女。

二月辛卯，監察御史梁成大言真德秀有大惡五，僅褫職罷祠，罰輕。詔削二秩。

三月癸酉，以久雨，詔大理寺、三衙、兩浙運司、臨安府諸屬縣榷酒所，凡贓賞等錢，罪已決者，一切勿征，毋錮留妻子。自是霖潦、寒暑皆免。戊寅，詔太常寺建功臣閣，以「昭勛崇德」為名。己卯，蘄州火。

夏四月己丑，詔輔臣奉薄，其以《隆興格》為制。辛亥，有流星大如太白。

六月丙申，御後殿，賜進士王會龍以下九百八十九人及第、出身有差。壬寅，詔以孔子五十二代孫萬春襲封衍聖公。

秋七月戊辰，雷電、雨，晝晦，大風。遂安、休寧兩縣界山裂，洪水壞公宇、民居、田疇。八月乙巳，濟王竑追降巴陵縣公。辛亥，衛涇薨。

九月庚申，雷。

冬十月甲申，詔《寧宗御集》閣以「寶章」為名，仍置學士、待制員。辛丑，又雷。辛亥，熒惑、歲星、填星合於女，熒惑犯填星。改湖州為安吉州。

十一月甲寅，修祚德廟，以嚴程嬰、公孫杵臼之祀。丙辰，始御紫宸殿。辛酉，熒惑犯歲星。丙子，日南至，上詣慈明殿。十二月癸卯，親享太廟。

三年春正月辛亥朔，上壽明皇太后尊號冊、寶於慈明殿。壬子，史彌遠二秩。辛酉，以楊谷、楊石並為少傅。知楚州姚翀朝辭，奏淮楚忠義軍事，上曰：「南北皆吾赤子，何分彼此，卿其為朕撫定之。」己巳，詔：「朕觀朱熹集注《大學》、《論語》、《孟子》、《中庸》，發揮聖賢蘊奧，有補治道，朕勵志講學，緬懷典刑，可特贈熹太師，追封信國公。」三月庚戌朔，詔郡縣長吏勸農桑，抑末作，戒苛擾。工部侍郎朱在進對，奏人主學問之要，上曰：「先卿《中庸序》言之甚詳，朕讀之不釋手，恨不與同時。」辛亥，以皇太后尊號冊、寶禮成，侄孫楊鳳孫以下推恩有差。

夏四月戊戌，宣引前丞相謝深甫孫女謝氏詣慈明殿進見。

五月壬子，詔岳珂戶部侍郎，依前淮東總領兼制置使。

閏月己卯朔，詔：郡縣繫囚不實書歷，未經結錄，守臣輒行特判，憲司其詳覆所部獄案，歲月淹延者重置於憲。

六月戊申朔，日有食之。

秋七月乙酉，太陰犯心。丁酉，詔振贍被水郡縣，其竹木等稅勿征。丙午，史彌遠乞歸田里，詔不允。

八月庚戌，詔謝氏特封通義郡夫人。癸亥，詔凡試邑兩經罷黜，更勿授知縣、縣令。甲戌，太白、熒惑合於翼。丙子，城太平州，詔知州綦奎進中奉大夫，餘推恩有差。

九月癸未，故觀文殿大學士、魏國公、贈太師留正謚忠宣。丙午，追上寧宗徽號曰法天備道純德茂功仁文哲武聖睿恭孝皇帝。

冬十月甲子，右監門衛大將軍與奭改賜名貴謙，授宜州觀察使，繼沂王後。右千牛衛將軍孟杓改賜名乃裕，授和州防禦使，繼景獻太子後。甲戌，趙範江東提刑兼知池州，節制防江水步軍、池州都統司軍馬。

十一月戊寅，奉上寧宗徽號冊寶於太廟。辛巳，日南至，郊，大赦。改明年為紹定元年。十二月己酉，日旁有氣如珥。壬申，發廩振贍京城細民。大元兵破關外諸隘，四川制置鄭損棄三關。

紹定元年春正月丙子朔，上壽明慈睿皇太后尊號冊寶於慈明殿。楊谷、楊石並升少師。

六月壬寅朔，日有食之。己酉，流星晝隕。

秋七月戊戌，熒惑犯南斗。

冬十月戊申，熒惑犯壁壘陣星。丁巳，熒惑、填星合於危。甲子，熒惑犯填星。

十一月癸酉，熒惑入羽林。庚辰，雷。丁酉，詔申嚴皇城司給符之制，照闌入法。十二月辛亥，以薛極知樞密院事兼參知政事，葛洪參知政事，袁韶同知樞密院事，鄭清之端明殿學士、簽書樞密院事。

二年春正月庚辰，大理司直張衍上檢驗、推鞠四事。詔刑獄人命所關，其令有司究行之。丁亥，熒惑、歲星合於婁。

二月庚戌，詔歲舉廉吏或犯奸贓，保任同坐，監司、守臣其申嚴覺察。

三月辛卯，詔郡縣繫囚多瘐死獄中，憲司其具獄官姓名以聞，黜罷之。

夏四月庚申，詔郡縣官闕，毋令藝術人、豪民、罷吏借補權攝。

五月，詔成都、潼川路歲旱民歉，制司、監司其亟振恤，仍察郡縣奉令勤惰以聞。辛巳，賜進士黃樸以下五百五十七人及第、出身有差。詔戶絕者許立嗣，毋妄籍沒。

六月丁巳，詔通義郡夫人謝氏進封美人。

九月丁卯，台州大水。壬辰，有流星大如太白。

冬十月壬戌，詔台州水災，除民田租及茶、鹽、酒酤諸雜稅，郡縣抑納者監司察之。

十一月己丑，熒惑入氐。

三年春正月甲申，詔故皇子緝贈保信、奉國軍節度使，開府儀同三司，追封永王，謚沖安。壬辰，知棗陽軍史嵩之創置屯田，以勞賞官兩轉。

二月丙申，日有背氣。戊戌，詔汀、贛、吉、建昌蠻獠竊發，經擾郡縣復賦稅一年。庚戌，詔趙範起復，依前知鎮江府、節制防江水步並本州在砦軍馬；趙葵起復，依前知滁州、節制本州屯戍軍馬。壬子，詔故皇子繹賜忠正、保寧軍節度使、開府儀同三司，追封昭王，謚沖純。

閏月癸酉，逃卒穆椿夜竊入皇城，燒毀甲仗，衛士捕得之，詔磔於市。乙酉，太白、歲星合於畢。

三月丁酉，雨土。戊申，奉國軍節度使不心冬薨，贈少傅，追封樂平郡王。

夏四月己卯，漳州、連城盜起，知龍巖縣莊夢詵、尉鐘自強不能效死守土，詔各削二秩罷。

五月甲寅，檢校少保李全授彰、化保康軍節度使，開府儀同三司、京東鎮撫使，依舊京東忠義諸軍都統制。戊午，李全左右金吾衛上將軍，職任仍舊。

六月乙酉，歲星入井。

秋七月丁酉，汀州寧化縣曾氏寡婦晏給軍糧御漳寇有功，又全活鄉民數萬人，詔封恭人，賜冠帔，官其子承信郎。

九月辛丑，祀明堂，大赦。丙午，美人謝氏進封貴妃。冬十月己巳，熒惑、填星合於室。

十一月丁酉，有星孛於天市垣。丁未，流星晝隕。十二月庚申，詔錄用孔子四十九代孫燦補官。李全叛。壬戌，淮東官兵王青力戰，死之，贈右武大夫、蘄州防禦使。甲子，詔：「逆賊李全，反形日著，今乃肆為不道，已敕江、淮制臣率兵進討，有能擒斬全以降者，加以不次之賞。」乙丑，詔免明年元會禮。以鄭清之參知政事兼簽書樞密院事，喬行簡端明殿學士、同簽書樞密院事。詔：「史彌遠敷奏精敏，氣體向安，朕未欲勞以朝謁，可十日一赴都堂治事。」丁卯，冊命貴妃謝氏為皇后。己卯，慈明殿出緡錢百五十萬犒諸軍，振贍在京細民。癸未，上壽明仁福慈睿皇太后尊號冊寶。

四年春正月戊子，皇太后年七十有五，上詣慈明殿行慶壽禮，大赦，史彌遠以下進秩有差。賜李心傳同進士出身。壬寅，趙範、趙葵等誅李全於新塘，詔各進兩秩，餘推恩有差。

二月戊午朔，詔：雄邊軍統制、總轄範勝、穀汝礪等誅逆著勞，各官五轉，將士立功者，趣具等第、姓名來上。丙子，詔起復孟珙從義郎、京西路分，棗陽軍駐扎。

夏四月戊辰，趙範、趙葵並進中大夫、右文殿修撰，賜紫章服、金帶。丁丑，以鄭清之兼同知樞密院事；喬行簡簽書樞密院事；趙善湘兵部尚書、江淮制置大使、知建康府，依舊安撫使；趙範權兵部侍郎、淮東安撫副使、知揚州兼江淮制司參謀官；趙葵換福州觀察使、右驍衛大將軍、淮東提刑、知滁州兼大使司參議官。

五月丙午，宗室司正檢校少傅、安德軍節度使、天水郡公，加食邑五百戶；貴謙承宣使；乃裕觀察使。

六月己未，詔魏了翁、真德秀、尤煜、尤□龠並敘復元官職祠祿。

七月己丑，日生承氣。丁酉，賈涉女侍後宮，詔封文安郡夫人。庚戌，葛洪資政殿學士、知紹興府。有流星大如太白。

八月己未，大元兵破武休，入興元，攻仙人關。辛酉，洪咨夔敘復元官祠祿。辛未，文安郡夫人賈氏封才人。

九月丙戌夜，臨安火，延及太廟，統制徐儀、統領馬振遠坐救焚不力，貶削有差。上素服視朝，減膳徹樂。庚子，建昌軍火。甲辰，流星晝隕。

冬十月戊午，太常少卿度正、國史院編修官李心傳各疏言：宗廟之制，未合於古，茲緣災異，宜舉行之。詔兩省、侍從、臺諫集議以聞。甲子，以餘天錫為戶部侍郎兼知臨安府、浙西安撫使。癸酉，大元兵破蜀口諸郡，御前中軍統制張宣戰青野原有功，詔授沔州都統。戊寅，以李□為煥章閣直學士、四川制置使、知成都府，趙彥吶直龍圖閣、四川安撫制置副使、知興元府、利路安撫使，安癸仲戶部郎中、總領四川財賦。

十一月乙酉，詔忠義總管田遂力戰而歿，贈武節大夫、忠州刺史，加封立廟。十二月乙亥，以史嵩之為大理少卿兼京湖制置副使。

五年春正月己丑，以孟珙為京西路兵馬鈐轄、棗陽軍駐扎。庚寅，詔：李全之叛，淮東提刑司檢法吳澄等出泰州城謁賊，各追官勒停。其不出見賊者高夢月、劉賓云循升二資。罵賊而死者海陵簿吳哲，特贈朝奉郎，官其一子將仕郎。」壬辰，史嵩之進大理卿、權刑部侍郎、京湖安撫制置使、知襄陽府。壬寅，新作太廟成。

二月癸丑，帝謁太廟。

三月乙酉，詔京城內外免征商三月。丁酉，日後抱氣、承氣。

夏四月癸亥，以寶章閣直學士桂如淵頃帥蜀日，北兵攻城，不能合謀死守而遁，致軍民罹殃，反以捷聞，詔褫職罷祠。丁卯，起魏了翁以集英殿修撰知遂寧府。

五月己丑，詔：「昨鬱攸為災，延及太室，罪在朕躬，而二三執政，引咎去職。今宗廟崇成，神御妥安，薛極、鄭清之、喬行簡並復元官。」辛卯，臣僚言：「積陰霖霪，歷夏徂秋，疑必有致咎之徵。比聞蘄州進士馮傑，本儒家，都大坑冶司抑為爐戶，誅求日增，傑妻以憂死，其女繼之，弟大聲因赴訴，死於道路，傑知不免，毒其二子一妾，舉火自經而死。民冤至此，豈不上乾陰陽之和？」詔都大坑冶魏峴罷職。癸巳，太白經天，晝見。戊戌，詔今後齊民有罪，監司、守臣毋輒籍沒其家，必具聞俟命。

六月乙丑，熒惑、填星合於婁，熒惑順行犯填星。丙子，詔諸獄官不理他務。

秋七月甲申，詔：「近歲北兵再入利、閬，迫近順慶，承奉郎胡元琰攝郡事，能收散卒，定居民，諭叛將，以全闔郡，以功特轉官三資。」太白入井。丙戌，監楚州大軍倉富起宗軍變死難，詔贈宣教郎，官一子文林郎。張煥同時被創，害及其家，詔轉官一資。丁酉，以吳潛為太府少卿、總領淮西財賦，陳貴誼端明殿學士、同簽書樞密院事。

八月乙卯，起真德秀為徽猷閣待制、知泉州。丁巳，泗州路分劉虎、副都統董琳焚斷盱泗橋遏金兵。己未，魏了翁以寶章閣待制、潼川安撫使知瀘州。乙丑，賜進士徐元傑等四百九十三人及第、出身有差。壬申，太白、歲星合於張。甲戌，新作玉牒殿，奉安累朝玉牒。

九月乙巳，雨雹，雷。

閏月己酉，有流星大如太白。庚戌，彗星出於角。戊辰，史彌遠乞歸田里，詔不允。

冬十月戊子，以星變，大赦。金將以盱眙軍來降，赦盱眙，改為招信軍。

十一月己巳，喬行簡累疏乞歸田，詔不允。十二月丙子朔，進封才人賈氏為貴妃。辛巳，皇太后不豫。壬午，大赦。皇太后崩。癸卯，群臣凡七表請聽政，從之。詔：外朝大典，不敢輕改，宮中自服三年喪。時宋與大元兵合圍汴京，金主奔歸德府，尋奔蔡州，大元再遣使議攻金，史嵩之以鄒伸之報謝。

六年春正月己酉，以少傅、保寧軍節度使、嗣秀王師彌判大宗正事，趙善湘光祿大夫、江淮制置大使兼知建康府、行宮留守，加食邑四百戶。戊辰，史彌遠加食邑千戶。

二月丁丑，上大行皇太后謚曰恭聖仁烈皇后。以趙範為工部侍郎兼中書門下省檢正公事，趙葵秘書監兼侍講，餘天錫禮部侍郎兼侍讀。癸卯，熒惑犯東井。

三月丙辰，大雨、雹。

夏四月壬寅，葬恭聖烈皇后於永茂陵。

五月庚戌，太白、熒惑合於柳。鄧州移剌以城來降。

六月丁酉，史嵩之刑部侍郎兼京湖安撫制置使兼知襄陽府。

秋七月，敗武仙於浙江。

八月，拔唐州。

九月壬寅朔，日有食之。辛亥，祀明堂，大赦。辛酉，經筵官請以禦制敬天、法祖、事親、齊家四十八條及緝熙殿榜、《殿記》宣付史館。

冬十月，江海領襄軍從大元兵合圍金主於蔡州。甲申，史宅之太府少卿，史宇之將作少監，並賜同進士出身。丙戌，史彌遠進太師、左丞相兼樞密使、魯國公，加食邑一千戶；鄭清之光祿大夫、右丞相兼樞密使，加食邑一千戶。丁亥，史彌遠保寧、昭信軍節度使，充醴泉觀使，進封會稽郡王，仍奉朝請，加食邑封。以薛極為樞密使，喬行簡參知政事兼同知樞密院事，陳貴誼參知政事兼簽書樞密院事。詔：「史彌遠有定策大功，勤勞王室，今以疾解政，宜加優禮。長子宅之權戶部侍郎兼崇政殿說書，次子宇之直華文閣、樞密院副都承旨，長孫同卿直寶章閣，次孫紹卿、良卿、會卿、晉卿並承事郎，女夫趙汝禖軍器少監，孫女夫趙崇梓官一轉。」己丑，詔崔與之、李□、鄭性之赴闕。庚寅，以顯謨閣待制、知福州真德秀兼福建安撫使。乙未，史彌遠薨，贈中書令，追封衛王，謚忠獻。詔戒貪吏。

十一月乙巳，給事中莫澤等言，差提舉千秋鴻禧觀梁成大暴狠貪婪，茍賤無恥，詔奪成大祠祿。丙午，詔改明年為端平元年。己未，以魏了翁為華文閣待制、知瀘州、潼川安撫使，賜金帶。癸亥，進趙葵兵部侍郎、淮東制置使兼知揚州。甲子，臺臣劾刑部尚書莫澤貪淫忮害，罷之。丙寅，權工部尚書趙範言：「宣和海上之盟，厥初甚美，迄以取禍，其事不可不鑒。」帝嘉納之。丁卯，詔趙葵任責防禦。戊辰，禮部郎中洪咨夔進對：今日急務，進君子，退小人，如真德秀、魏了翁當聚之於朝。帝是其言，命咨夔洎王遂同為監察御史。己巳，趙葵入見，帝問以金事，對曰：「今國家兵力未贍，姑從和議。俟根本既壯，雪二帝之恥，以復中原。」十二月戊寅，史宅之繳納賜第，詔給賜本家，仍奉家廟。庚辰，以薛極為觀文殿大學士、知紹興府兼浙東安撫使。甲申，吳潛太府卿，仍淮西總領財賦，暫兼沿江制置、知建康府。戊申，洪咨夔言：「資政殿學士、提舉洞霄宮袁韶，仇視善類，諂附彌遠，險忮傾危。」詔袁韶奪職、罷祠祿。壬辰，臺臣言：「趙善湘、陳賅、鄭損納賂彌遠，怙勢肆奸，失江淮、荊襄、蜀漢人心，罪狀顯著。」詔趙善湘有討李全功，特寢免；陳賅與祠，鄭損落職與祠。

端平元年春正月庚子朔，詔求直言。侍從、卿監、郎官，在外執政、從官，舉堪為監司、守令者各二人。三衙、統帥、知閣、御帶、環衛官，在外總管、軍帥，舉堪為將帥者各二人。鐘震、陳公益、李性傳、張虙並兼侍讀。徐清叟、黃樸、李大同、葉味道並兼崇政殿說書。辛丑，趙範依前沿江制置副使，權移司知黃州，史嵩之權京湖安撫制置使兼知襄陽府，陳韡華文閣待制，仍知隆興府、江西安撫使。詔德安三關使彭哲，去年十月北兵至，棄關遁，削二秩勒停。乙巳，賜故少傅、權參知政事任希夷謚宣憲。丙午，詔趙範兼淮西制置副使，任責防禦。太白、熒惑合在斗。戊申，金主完顏守緒傳位於宗室承麟。己酉，城破，守緒自經死，承麟為亂兵所殺，執其參知政事張天綱。丙寅，詔：「太師、中書令榮王已進王爵，宜封三代，曾祖子奭贈太師、吳國公，祖伯旴贈太師、益國公，父師意贈太師、越國公。」戊辰，以樞密院言，詔：「京西忠順統制江海、棗陽同統制郭勝，向因所部兵行劫，坐不發覺，除名、廣州拘管。遇赦還軍前自效有功，並敘復元受軍職。」史嵩之露布告金亡，謹遣郭春按循故壤，詣奉先縣汛掃祖宗諸陵。還師屯信陽。命王旻守隨州，王安國守棗陽，蔣成守光化，楊恢守均，並益兵飭備，經理唐、鄧屯田。

二月辛未，監察御史洪咨夔言：「上親政之始，斥逐李知孝、梁成大，其諂事權奸，黨私罔上，倡淫黷貨，罪大罰輕。」詔李知孝削一秩，罷祠；梁成大削兩秩。壬申，以趙彥吶為四川安撫制置使兼知興元府。丁亥，詔端平元年正月以前諸命官貶竄物故者，許令歸葬。

三月己酉，以賈涉子似道為籍田令。辛酉，詔遣太常寺主簿朱揚祖、閣門祗候林拓詣洛陽省謁八陵。

四月辛未，詔遣朱復之詣八陵，相度脩奉。丁丑，詔：「比年宗親貧窶，或致失所。甚非國家睦族之意。大宗正司、南外西外宗正司，其申嚴州郡，以時贍給，違者有刑。」監察御史王遂言：「史嵩之本不知兵，矜功自侈，謀身詭秘，欺君誤國，留之襄陽一日，則有一日之憂。」不報。戊寅，歲星守太微垣上相星。壬午，監察御史洪咨夔言：「今殘金雖滅，鄰國方強，益嚴守備猶恐不逮，豈可動色相賀，渙然解體，以重方來之憂？」上嘉納。甲申，日生赤暈。丙戌，以滅金獲其主完顏守緒遺骨告太廟，其玉寶、法物並俘囚張天綱、完顏好海等命有司審實以聞。庚寅，詔授孟珙帶御器械，京、襄部押官屬陳一薦、江海官兩轉，餘論功行賞。金降人夾谷奴婢改姓同名鼎，王聞顯、呼延實、來伯友、石大瑞、白華各授官有差。丁酉，臣僚言：「江淮、荊襄諸路都大提點坑冶吳淵，恃才貪虐，籍人家貲以數百萬計，掩為己有，其弟潛違道乾譽，任用非類。」詔吳淵落右文殿修撰，吳潛落秘閣修撰，並放罷。

五月庚子，薛極卒，贈少師。戊申，太平州螟。己酉，太陰入氐。乙卯，詔李知孝瑞州居住，梁成大潮州居住，莫澤南康軍居住，並再降授官，尋盡追爵秩。詔魏了翁赴闕。丙辰，以趙範為兩淮制置使、節制軍馬兼沿江制置副使。壬戌，以崔與之為端明殿學士、提舉西京嵩山崇福宮，陳韡權工部尚書、知隆興府、江西安撫使。丙寅，詔：「黃乾、李燔、李道傳、陳宓、樓昉、徐宣、胡夢昱皆厄於權奸，而各行其志，沒齒無怨，其賜謚、復官、優贈、存恤，仍各錄用其子，以旌忠義。戴野，其復元資，以勵士風。」建陽縣盜發，眾數千人，焚劫邵武、麻沙、長平。

六月戊辰朔，鄭清之等進奏選德殿柱有金書六字曰：「毋不敬，思無邪。」上曰：「此坐右銘也。」庚午，熒惑、填星合於胃。壬申，詔蠲漳、泉、興化三州丁米錢。丙子，以李鳴復為侍御史兼侍講。戊寅，以喬行簡知樞密院事，曾從龍參知政事，鄭性之簽書樞密院事，陳貴誼兼同知樞密院事。己卯，詔：「故巴陵縣公竑可盡復本身官爵，有司其檢視墓域，以時致祭。妻吳昨自請為尼，特賜慧凈法空大師，紹興府月給衣資緡錢。」詔殿司選精銳千人，命統制婁拱、統領楊辛討捕建陽縣盜。幸巳，詔故端明殿學士、開府儀同三司史彌遠贈資政殿大學士，謚忠宣。熒惑犯填星。丙戌，有流星大如太白。戊子，日暈不匝，生格氣。癸巳，史嵩之進兵部尚書。禁毀銅錢作器用並貿易下海。

秋七月乙巳，詔嘉興縣王臨年百二歲，補迪功郎致仕。

八月癸酉，詔：「河南新復郡縣，久廢播種，民甚艱食，江、淮制司其發米麥百萬石往濟歸附軍民，仍榜諭開封、應天、河南三京。」甲戌，朱揚祖、林拓朝謁八陵回，以圖進，上問諸陵相去幾何及陵前澗水新復，揚祖悉以對，上忍涕太息。乙亥，以趙範為京河關陜宣撫使、知開封府、東京留守，趙葵京河制置使、知應天府、南京留守，全子才關陜制置使、知河南府、西京留守。甲午，權邵武軍王野以平建陽寇有功，官兩轉，餘推賞有差。

九月庚子，趙範依舊京西、湖北安撫制置大使、知襄陽府。辛丑，熒惑入井。壬寅，趙範言：「趙葵、全子才輕遣偏師復西京，趙楷、劉子澄參贊失計，師退無律，致後陣敗覆。」詔趙葵削一秩，措置河南、京東營田邊備；全子才削一秩，措置唐、鄧、息營田邊備；劉子澄、趙楷並削三秩放罷。又言：「楊義一軍之敗，皆由徐敏子、範用吉怠於赴援，致不能支。」詔範用吉降武翼郎，徐敏子削三秩放罷，楊義削四秩，勒停自效。己酉，真德秀言：權臣罔上，講筵官亦傅會其言，今承其弊，有當慮者五事，並及泉、漳寇盜、鹽法之弊。帝嘉納之。詔：進士何霆編類朱熹解注文字，有補經筵，授上文學。

冬十月己卯，真德秀進《大學衍義》。辛卯，陳貴誼薨，贈少保。

十一月壬子，京、湖制司創鎮北軍，詔以襄陽府駐扎御前忠衛軍為名。壬戌，太白經天。十二月己卯，大元遣王楫來。戊子，王楫辭於後殿。辛卯，遣鄒伸之、李復禮、喬仕安、劉溥報謝，各進二秩。

本紀第四十二

理宗二

端平二年正月丁酉，太陰行犯太白。甲寅，詔議胡瑗、孫明復、邵雍、歐陽修、周敦頤、司馬光、蘇軾、張載、程顥、程頤等十人從祀孔子廟庭，升孔伋十哲。丙辰，詔主管侍衛馬軍孟珙黃州駐扎，措置邊防。丁巳，孟珙入見。辛酉，以御前寧淮軍統制、借和州防禦使程芾為大元通好使，從義郎王全副之，尋以武功郎杜顯為添差通好副使。

二月甲子朔，日當虧不虧。癸酉，歲星守氐。壬午，太白、填星合於胃。

三月乙未，詔太學生陳均編《宋長編綱目》，進士陳文蔚著《尚書解》，並補迪功郎。丁酉，楊谷、楊石並升太師，尋辭免。乙巳，曾從龍兼同知樞密院事，真德秀參知政事，兼給事中、兼侍讀陳卓同簽書樞密院事。

夏四月甲子，詔：「前四川制置鄭損，城池失守，且盜陜西五路府庫財鉅萬，削官二秩，謫居溫州，簿錄其家。」丁卯，都城火。丁亥，太白晝見。戊子，大閱。有流星大如太白。

五月乙未，雨雹。軍民交哄，御前諸軍都統制趙勝削三秩，罷，命韓昱代之。丙申，大雨、雹。甲辰，真德秀薨，贈銀青光祿大夫，謚文忠。庚戌，以喬行簡兼參知政事。

六月壬申，太陰入氐。戊寅，以鄭清之為特進、左丞相兼樞密使，喬行簡金紫光祿大夫、右丞相兼樞密使。己卯，葛洪資政殿大學士，予祠祿。庚辰，流星晝隕。祈雨。壬午，以曾從龍知樞密院事兼參知政事，崔與之參知政事，鄭性之同知樞密院事，陳卓簽書樞密院事。賜進士吳叔告以下四百五十四人及第、出身有差。己丑，熒惑入太微垣。庚寅，詔鄭損更削兩秩，竄南劍州。

秋七月丁酉，有流星大如太白。戊戌，太白經天。辛丑，流星晝隕。丙午，太白入東井。庚申，禮部尚書魏了翁上十事，不報。閏七月戊寅，詔錄開禧蜀難死事之臣，大安知軍楊震仲孫忠孫補下州文學；利州路常平乾官劉當可母王氏義不降曦，投江而死，追贈和義郡夫人，當可與升官差除。乙酉，賜少師、特進、銀青光祿大夫趙方謚忠肅。丙戌，故保寧軍節度使、魯國公安丙謚忠定。丁亥，全子才、劉子澄坐唐州之役棄兵宵遁，子才削二秩，謫居衡州，子澄削二秩，謫居瑞州。

八月癸巳，歲星入氐。乙卯，以太師趙汝愚配享寧宗廟庭，仍圖像於昭勛崇德之閣。丁巳，太白犯太微垣右執法。

九月癸未，崇國公主薨。

冬十月辛卯，有流星大如太白。己未，填星犯畢，歲星、太白合於心。

十一月乙丑，以曾從龍為樞密使、督視江淮軍馬，魏了翁同簽書樞密院事、督視京湖軍馬，鄭性之兼權參知政事。戊辰，詔兩督府各給金千兩、銀五萬兩、度牒千、緡錢五百萬為隨軍資。臺臣李鳴復論曾從龍、魏了翁督府事，不允。戊子，安南國貢方物。十二月庚寅，曾從龍六疏乞寢樞密使命，依舊知樞密院事、督視江淮軍馬。詔許辭樞密使。以魏了翁兼督視江淮軍馬。癸巳，四川制置司遣將斬叛軍首賊蒲世興於萬州。己亥，填星守天街星。庚子，詔官告院制修武郎以下告身給督視府。太陰入井。壬寅，魏了翁陛辭，詔事乾機速，許便宜行之。吳潛樞密都承旨、督府參謀官，趙善瀚、馬光祖督府參議官。甲辰，曾從龍薨，贈少師。餘嶸同簽書樞密院事。庚戌，故參知政事李壁謚文懿。辛亥，雷。

三年春正月己未朔，以星行失度，雷發非時，罷天基節宴。詔勸農桑。賜安南國王封爵、襲衣、金帶。丁卯，填星犯畢。壬申，大元兵連攻洪山，張順、翁大成等以兵捍禦之。

二月甲午，詔以大元兵攻江陵，統制李復明奮勇戰沒，其贈三秩，仍官其二子。死傷士卒，趣具姓名來上。壬寅，詔侍從、臺諫、給舍條具邊防事宜。甲辰，起居郎吳泳上疏論淮、蜀、京、襄捍禦十事，不報。詔魏了翁依舊端明殿學士、簽書樞密院事，其速赴闕。詔史嵩之淮西制置使兼副使。辛亥，日暈周匝。甲寅，左曹郎官趙以夫上備邊十策。

三月乙亥，吳潛赴闕。是月，襄陽北軍主將王旻、李伯淵焚城郭倉庫，相繼降北。時城中官民兵四萬七千有奇，其財粟三十萬、軍器二十四庫皆亡，金銀鹽鈔不與焉。南軍主將李虎乘火縱掠，襄陽為空。制置使趙範坐失撫御，致南北軍交爭造亂，詔削官三秩，落龍圖閣學士，姑仍制置職任。階、岷、疊、宕十八族降。有諜者以檄招曹友聞軍降，友聞斬之以聞。

夏四月丙申，太陰入太微垣。己酉，魏了翁乞歸田里，詔不允，以資政殿學士知潭州。癸丑，詔悔開邊，責己，其京湖、興、沔州軍縣鎮見系囚情理輕者釋之。

五月戊寅，提舉萬壽觀洪咨夔依舊兼侍讀。己卯，有流星出心，大如太白。辛巳，太陰入畢。甲申，趙葵華文閣直學士、淮東安撫制置使兼知揚州。

六月丁亥，流星夕隕。己亥，洪咨夔卒，詔與執政恩例，贈二秩，謚忠文。癸卯，熒惑、填星合於畢。丙午，熒惑犯填星。庚戌，大雨、雹。

秋七月丁巳，祈睛。詔權徐州國安用力戰役而歿，已贈順昌軍節度使，仍官其子國興承節郎。庚申，以趙範失襄城，罪重罰輕，詔罷職奉祠。辛酉，太陰入氐。丁卯，以鄭性之參知政事，李嗚復簽書樞密院事，戊辰，監察御史杜範、吳昌裔以言事不報，上疏乞罷官，詔改授範太常少卿，昌裔太常卿。庚午，熒惑入井。戊寅，太陰入東井。甲申，雨血。

八月丙戌，詔趙範更削兩秩、謫居建寧府，李虎削三秩、落刺史，罷御器械，各令任責捍禦自效。癸卯，詔前龍圖閣學士、光祿大夫、贈開府儀同三司傅伯成謚忠簡。

九月庚申，太白、歲星合於尾。庚午，雷。辛未，祀明堂，大赦。雷雨。乙亥，左丞相兼樞密使鄭清之罷為觀文殿大學士、醴泉觀使兼侍讀，右丞相兼樞密使喬行簡罷為觀文殿大學士、醴泉觀使兼侍讀。以崔與之為右丞相兼樞密使。壬午，驍衛大將軍、利州駐扎御前諸軍統制曹友聞與大元兵大戰於大安軍陽平關，兵敗，死之。詔贈龍圖閣學士、大中大夫，謚毅節，立廟曰褒忠，官其二子承務郎。

冬十月乙酉，詔：「殿前司將胡斌，曩死邵武之寇，贈武節大夫，有司為立後授官，因舊廟賜額。宗室師示賈死尤溪之戰，贈武節郎，官其一子進義校尉，立廟林嶺。」甲午，詔：「沿江制置使陳韡應援淮東，授淮西制置使兼沿江制置副使史嵩之應援江陵、峽州江面上流。」壬寅，大元兵破固始縣，淮西將呂文信、杜林率潰兵數萬叛，六安、霍丘皆為群盜所據。丙午，安南國貢方物，詔授金紫光祿大夫、靜海軍節度、觀察等使，賜襲衣、金銀帶。大元太子闊端兵離成都，大元兵破文州，守臣劉銳、通判趙汝向死之。

十一月戊午，詔嗣秀王師彌授少師。丙寅，以喬行簡為特進、左丞相兼樞密使，封肅國公。大元兵圍光州，詔史嵩之援光，趙葵援合肥，陳韡遏和州，為淮西聲援。戊辰，魏了翁依舊資政殿學士、知紹興府、浙東安撫使，吳潛、袁甫、徐清叟赴闕。壬申，詔侍從、兩省、臺諫、卿監、宰掾、樞屬、郎官、鈐轄，各陳防邊方略。甲戌，太陰入太微垣。戊寅，復成都府。十二月戎戌，以吳淵戶部侍郎、淮東總領財賦兼知鎮江府。壬寅，詔改明年為嘉熙元年。癸卯，鄭清之辭免觀文殿大學士、醴泉觀使兼侍讀，詔仍舊觀文殿大學士、提舉洞霄宮。丁未，宣繒薨，以定策功，贈太師，謚忠靖。甲寅，池州都統趙邦永以援滁州功，詔邦永轉左武大夫，其餘立功將士具等第、姓名推賞。

嘉熙元年春正月乙卯，以魏了翁知福州兼福建安撫使。丁巳，詔京西兵馬都監、隨州駐扎程再暹官三轉，帶行閣門宣贊舍人、京西鈐轄兼知隨州，賞其洪山戰功，餘有功將士趣以名上。辛酉，以李□同知樞密院事、四川宣撫使。甲子，詔：「兩淮、荊襄之民，避地江南，沿江州縣，間有招集振恤，尚慮恩惠不周，流離失所。江陰、鎮江、建寧、太平、池、江、興國、鄂、岳、江陵境內流民，其計口給米，期十日竣事以聞。」癸酉，熒惑守鬼宿。壬午，流星大如太白。

二月癸未朔，以鄭性之知樞密院事兼參知政事，鄒應龍端明殿學士、簽書樞密院事，李宗勉同簽書樞密院事。李嗚復罷，以資政殿學士知紹興府。乙酉，葛洪薨。壬寅，雨雹。丙申，詔忠義選鋒張順、屈伸等，以舟師戰公安縣之巴芒有功，各官一轉，餘推恩有差。癸卯，詔以朱熹《通鑑綱目》下國子監，並進經筵。己酉，太白晝見，日暈周匝。

三月癸亥，日生背氣。己巳，詔陣韡、史嵩之、趙葵各官兩轉。乙亥，魏了翁薨，贈少師，賜謚文靖。以孟珙為忠州團練使、知江陵府、京西湖北安撫副使，別之傑寶章閣待制、知太平州。

夏四月壬午朔，以李□同知樞密院事、四川宣撫使、知成都府。壬辰，弟貴謙保康軍節度使，仍奉朝請，進封天水郡開國侯，加食邑；與芮武康軍節度使、提舉萬壽觀，仍奉朝請，進封開國子。丙申，詔：「兩淮策應軍戰宣化，兩軍殺傷相當，陳亡將校李仙、王海、李雄、廖雷各贈武翼大夫，餘贈官有差。」庚子，熒惑犯權星。丙午，詔：「沔州諸鎮將帥，昨以大元兵壓境，皆棄官遁。夔路鈐轄、知恩州田興隆，獨自大安德勝堡至潼川，逆戰數合，雖兵寡不敵，而忠節可尚，特與官一轉。」五月丙辰，袁韶薨。太陰犯熒惑。壬申，京城大火。丙子，熒惑犯將星。

六月壬辰，詔賞蘄州都統制萬文勝、知州徐□守城之功，將士在行間者，論功補官有差。癸巳，以鄒應龍為資政殿學士、知慶元府、沿海制置使。乙未，太白、填星合於井。甲辰，祈雨。丙午，以吳潛為工部侍郎、知慶元府兼沿海制置使。知黃州兼淮西安撫使、本路提刑李壽朋一被命三月，不即便途之官，遂還私舍，詔削三秩，送建昌軍居住。詔建內小學，擇宗子十歲以下資質美者二三人，置師教之。

秋七月壬子，湖北提舉董槐朝辭，奏楮幣物價重輕之弊。己未，樞密院言：「大元兵自光州、信陽抵合肥，制司參議官李曾伯、廬州守臣趙勝、都統王福戰守，俱有勞效。」詔曾伯等十一人各官一轉。辛酉，太陰犯歲星、填星入井，庚午，歲星守建星。壬申，日生背氣。癸酉，太陰入井。

八月甲申，太師、秦國公汝愚追封福王。乙酉，填星犯井，癸巳，以李鳴復參知政事，李宗勉簽書樞密院事。甲辰，詔：蜀雞冠隘都統王宣戰歿，其總管吳桂棄所守走，又縱部伍剽劫，削三官勒停。

九月壬子，填星留於井。癸丑，有流星出七公西星，至濁沒。丁巳，雷。

冬十月戊戌，有流星大如桃。

十一月戊辰，詔陳韡、史嵩之、趙葵於沿江、淮、漢州軍，備舟師戰具，防遏沖要堡隘。辛未，太史言十二月朔日食將既，日與金、木、水、火四星俱纏於斗。詔損膳避朝，庶圖消弭，其令有司檢會故實以聞。十二月戊寅朔，日有食之。

二年春正月戊申朔，詔令侍從、臺諫、卿監、郎官、帥臣、監司、前宰執侍從舉曉暢兵財各二人，三衙、諸軍統制舉將材二人。己未，詔史嵩之、趙葵應援黃州、安豐，其立功將士等第，亟具名以聞；光州、信陽二城，共圖克復。辛酉，詔史嵩之進端明殿學士，視執政恩數；趙葵刑部尚書，制置並如舊；余玠知招信軍兼淮東制置司參議官，進三秩；孟珙寧遠軍承宣使，依舊帶御器械。史嵩之端明殿學士，依是京湖安撫制置使兼沿江制置副使兼知鄂州，召赴闕。甲子，兩浙轉運判官王野察訪江面還，進對，劾吳潛知平江府不法厲民數事。詔野直華文閣、知建寧府。

二月甲申，大理少卿朱揚祖充押伴使，借章服、金魚。庚寅，詔吏嵩之以參知政事督視京西荊湖南北路、江西軍馬，置司鄂州。癸己，大宗正丞賈似道奏言：「北使將至，地界、名稱、歲例，宜有成說。」又奏：「裕財之道，莫急於去贓吏，藝祖治贓吏，杖殺朝堂，孝宗真決刺面，今日行之，則財自裕。」戊戌，詔：「近覽李□奏，知蜀漸次收復，然創殘之餘，綏撫為急，宜施蕩宥之澤。淮西被兵，恩澤亦如之。其降德音，諭朕軫恤之意。」大元再遣王楫來。辛丑，楫還，以朱揚祖充送伴使。癸卯，以孟珙為京湖安撫制置副使，置司松滋縣。

三月己丑，命將作監周次說為大元通好使。壬子，以李心傳為秘書少監、史館修撰，修高宗、孝宗、光宗、寧宗四朝國史實錄。癸丑，以高定子為中書舍人、京湖江西督視參贊軍事。庚申，詔史嵩之兼督視光、蘄、黃、夔、施州軍馬。戊辰，發行都會子二百萬、並湖廣九百萬，下都督參政行府犒師。乙亥，詔四川被兵州、軍、府、縣、鎮並轉輸勞役之所，見禁囚人情理輕者釋之。詔四川帥臣招集流民復業，給種與牛，優與振贍。

夏四月癸未，以李𡌴同簽書樞密院事，督視江淮、京湖軍馬。己酉，雨土。太陰入太微垣。

閏月丁未，太陰入井。甲子，有流星大如太白。壬申，賜禮部進士周坦以下四百二十二人及第、出身有差。

五月辛巳，太白晝見。癸未，以李鳴復知樞密院事，李宗勉參知政事，餘天錫簽書樞密院事。甲申，喬行簡請「以兵事委李鳴復，財用委李宗勉，楮幣委餘天錫，當會議者，臣則參酌行之」。詔允所請。詔嚴州布衣錢時、成忠郎吳如愚以隱居著書，並選為秘閣校勘。丙戌詔崔與之提舉洞霄宮，任便居住，李鳴復復參知政事。壬寅，歲星犯壁壘陣。

六月甲辰朔，流星晝隕。戊申，吳淵知太平州、措置採石江防。以吳潛為淮東總領財賦、知鎮江府。丙寅，李□薨，特贈資政殿大學士。

秋七月壬午，以霖雨不止，烈風大作，詔避殿、減膳、徹樂，令中外之臣極言闕失。辛卯，有流星大如太白。壬寅，熒惑犯鬼，積尸氣。

八月辛酉，太白晝見，經天。癸亥，流星晝隕。

九月壬午，熒惑犯權星。子維生。甲申，封宮人謝氏為永寧郡夫人。乙未，有流星大如太白。

冬十月庚戌，雷。丁卯，吳潛言：「宗子趙時□更集真、滁、豐、濠四郡流民十餘萬，團結十七砦。其強壯二萬可籍為兵，近調五百援合肥，宜補時□更官。又沙上蘆場田可得二十餘萬畝，賣之以贍流民，以佐砦兵。」從之。熒惑入太微垣。戊辰，太白入於氐。己巳，日生黑子。辛未，復光州。

十一月甲申，子維薨，追封祁王，謚沖昭。十二月丙午，光州守臣董堯臣伏誅，司戶柳臣舉配雷州。乙卯，詔四川諸州縣鹽酒榷額，自明年始更減免三年，其四路合發總所綱運者亦免。戊辰，詔諸路和糴給時直，平概量，毋科抑，申嚴收租苛取之禁。己巳，出祠牒、會子共七百萬紙，給四川制司為三年生券。

三年春正月癸酉，以喬行簡為少傅、平章軍國重事，封益國公；李宗勉為左丞相兼樞密使；史嵩之右丞相兼樞密使，督視兩淮、四川、京湖軍馬；餘天錫參知政事；游似同簽書樞院事。

二月丙午，詔史嵩之依舊兼都督江西、湖南軍馬。丁卯，又命嵩之都督江淮、京湖、四川軍馬。己巳，竄趙邦永，坐救滁不進兵。

三月辛未朔，以吳潛為敷文閣直學士、沿海制置使兼知慶元府。甲戌，以別之傑權兵部尚書，依舊沿江制置安撫使兼都督行府參贊軍事，李曾伯兼都督行府參議官，孟珙兼都督行府參謀官。流星晝隕。辛卯，雨土。

夏四月壬寅，祈雨。癸卯，以吳淵權工部尚書、沿江制置副使、知江州。

五月辛未，熒惑犯太微垣執法星。戊寅，以吳潛為兵部尚書、浙西制置使、知鎮江府。辛卯，喬行簡五疏乞罷機政，詔不允。

秋七月庚午，以董槐知江州兼都督行府參議官。甲申，以吳淵兼都督行府參贊軍事。

八月戊戌朔，以浙江潮患，告天地、宗廟、社稷。以游似參知政事，許應龍簽書樞密院事，林略同簽書樞密院事。己亥，熒惑入氐。辛丑，太陰入氐。有流星大如太白。丁亥，熒惑犯房宿。

九月辛巳，祀明堂，大赦。壬午，淮西敢勇將官陸旺、李威特與官三轉，同出戰二百人官兩轉，以賞廬州磨店北之功，其陣沒者優與撫恤。

冬十月丁未，故太師魯王謝深甫賜謚惠正。己未，出祠牒百給濟處州。秉義郎李良守鄂州長壽縣，沒於戰陣，詔贈官三轉。癸亥，熒惑、太白合於斗。乙丑，虹見。

十一月丙子，以範鐘簽書樞密院事。十二月己未，觀文殿大學士崔與之薨，贈少師，謚清獻。辛酉，太白晝見。甲子，復夔州，錄荊鄂都統張順、孟璋等將士戰功。

四年春正月辛未，彗星出營室。庚辰，以星變，下詔罪己。辛巳，有流星大如太白。甲午，彗星犯王良第二星。

二月丙申朔，日生背氣。戊戌，大赦。辛丑，流星晝隕。白虹貫日。丁未，太白晝見。癸丑，以孟珙為四川宣撫使兼知夔州，節制歸、峽、鼎、澧州軍馬。丙辰，白氣亙天。

三月辛未，詔四川安撫制置副使彭大雅削三秩。彗星消伏。乙酉，流星晝隕。

夏四月壬寅，前潼川運判吳申進對，因論蜀事，為上言：「鄭損棄邊郡不守，桂如淵啟潰卒為亂，趙彥吶忌忠勇不救，彭大雅險譎變詐，殊費關防。宜進孟珙於夔門。夔事力固乏，東南能助之，則夔足以自立。」又言：「張祥有保全趙彥吶、楊恢兩制置之功，敵人憚其果毅，宜見錄用。」上嘉納之。乙巳，詔史嵩之進三秩，依前右丞相兼樞密使，即日徹都督局。

五月庚午，太陰入太微垣，歲星、太白合於婁。甲戌，太陰入氐。乙亥，子壽國公薨。戊子，命吳潛兼侍讀，李性傳兼侍講。

六月甲午朔，江、浙、福建大旱，蝗。乙未，祈雨。己亥，太白犯畢。辛丑，追封閬州簽廳陳承己妻彭氏為恭人，賜廟閬州，以強寇入奉國縣市，承己為賊所創，彭罵賊死之。辛亥，追贈儒林郎王鞏為通直郎，官其一子為文學，以丙申蜀破，鞏闔門死於兵。癸丑，太白犯天關星。戊午，有流星大如太白。

秋七月乙丑，詔：「今夏六月恆陽，飛蝗為孽，朕德未修，民瘼尤甚，中外臣僚其直言闕失毋隱。」又詔有司振災恤刑。太白入井。甲戌，太白、熒惑合於井。己丑，熒惑、太白合於鬼。

八月己酉，熒惑、填星合於柳，太白犯權星大星。癸丑，熒惑犯填星。

九月乙丑，詔余玠進三秩，直華文閣、淮東提刑、節制招信軍屯戍軍馬。以玠昨帥舟師渡淮入河抵汴，所向有功，全師而還。至是，論功定賞，是役將士，趣以名上所司議推恩。

冬十月癸巳，詔改明年為淳祐元年。丁巳，命余玠兼節制應天府、泗、宿、永、海、邳、徐、漣水屯戍軍馬。

十一月甲子，熒惑入太微垣。己巳，熒惑犯太微垣左執法星。癸酉，詔武功大夫、荊鄂都統制張順以私錢招襄、漢潰卒，創忠義、虎翼兩軍，及援安慶、池州有功，特與官兩轉。丙子，與芮妻錢氏封安康郡夫人。辛巳，熒惑犯太微上相垣。十二月甲辰，奉國軍節度使、提舉萬壽觀多謨薨。丙辰，地震。己未，詔求直言。閏十二月丙寅，李宗勉薨，贈少師，賜謚文清。以游似知樞密院事兼參知政事，範鐘參知政事，徐榮叟簽書樞密院事。庚午，詔繫囚情理輕者釋之。乙亥，詔民間賦輸仍用錢會中半，其會半以十八界直納，半以十七界紐納。戊寅，以吳潛為福建安撫使，史宅之為浙東安撫使。

淳祐元年春正月庚寅朔，詔舉文武才。庚子，雷。甲辰，詔：「朕惟孔子之道，自孟軻後不得其傳，至我朝周惇頤、張載、程顥、程頤，真見實踐，深探聖域，千載絕學，始有指歸。中興以來，又得朱熹精思明辨，表裏渾融，使《大學》、《論》、《孟》、《中庸》之書，本末洞徹，孔子之道，益以大明於世。朕每觀五臣論著，啟沃良多，今視學有日，其令學官列諸從祀，以示崇獎之意。」尋以王安石謂「天命不足畏，祖宗不足法，人言不足恤」，為萬世罪人，豈宜從祀孔子廟庭，黜之。丙午，封周惇頤為汝南伯，張載郿伯，程顥河南伯，程頤伊陽伯。丁未，太陰入氐。戊申，幸太學謁孔子，遂御崇化堂，命祭酒曹觱講《禮記·大學》篇，監學官各進一秩，諸生推恩錫帛有差。制《道統十三贊》，就賜國子監宣示諸生。

二月戊寅，日生暈。壬午，喬行簡薨，謚文惠。

夏四月丁丑，詔以與芮為開府儀同三司、萬壽觀使、嗣榮王，貴謙開府儀同三司、嗣沂王。辛巳，以賈似道為太府少卿、湖廣總領財賦。

五月庚寅，以少師、保寧軍節度使、判大宗正事、嗣秀王師彌為太子少保，奉國軍節度使充萬壽觀使師貢為少師。己亥，詔沿江淮西制置使別之傑任責邊防。戊申，賜禮部進士徐儼夫以下三百六十七人及第、出身有差。

六月庚申，太白晝見。螟。癸酉，有流星大如太白。己卯，流星晝隕。丙戌，熒惑入氐。

秋七月壬辰，祈雨。

八月辛巳，楊石薨，贈太師。

冬十月庚辰，太白入氐。

十一月戊戌，太白晝見。己亥，淮東提刑余玠以舟師解安豐之圍。己巳，太白經天，晝見。十二月丁卯，餘天錫薨，贈太師，賜謚忠惠。丁丑，侍御史金淵言：彭大雅貪黷殘忍，蜀人銜怨，罪重罰輕，乞更竄責。詔除名、贛州居住。

二年春正月甲申朔，詔作新吏治。戊戌，右丞相史嵩之等進《玉牒》及《中興四朝國史》、《孝宗經武要略》、《寧宗玉牒》《日歷》《會要實錄》。

二月甲戌，以游似知紹興府、浙東安撫使，請祠祿，詔提舉洞霄宮。範鐘知樞密院事兼參知政事，徐榮叟參知政事，趙葵賜進士出身、同知樞密院事，別之傑簽書樞密院事。

三月戊子，詔和州、無為軍、安慶府，並聽沿江制置司節制。詔今後州縣官有罪，諸帥司毋輒加杖責。

夏四月甲寅，白氣亙天。壬申，雨雹。

五月己亥，淮東制置副使余玠進對。戊申，臺臣言知建寧府吳潛有三罪。詔奪職，罷新任。己酉，以趙葵為湖南安撫使、知潭州。

六月壬子朔，徐榮叟乞歸田里，從之。丁巳，詔以余玠為四川宣諭使，事乾機速，許同制臣共議措置，先行後奏，仍給金字符、黃榜各十，以備招撫。丙寅，以別之傑同知樞密院事兼權參知政事，高定子簽書樞密院事，杜範同簽書樞密院事。是月盛夏積雨，浙右大水。丁丑。歲星犯井。

秋七月辛巳朔，常、潤、建康大水，兩淮尤甚。

八月丁卯，詔淮東先鋒馬軍鄧淳、李海等揚州撻扒店之戰，宣勞居多，各官兩轉，餘推恩有差。

九月庚辰朔，日有食之。己丑，雷。辛卯，祀明堂，大赦。癸巳，詔：「淮東忠勇軍統領王溫等二十四人戰天長縣東，眾寡不敵，皆沒於陣，贈溫武翼大夫、吉州刺史，其子興國補保義郎，更官其一子承信郎，厚賜其家。餘人恤典有差。」冬十月甲寅，史嵩之進封永國公。乙丑，大元兵大入通州。

十一月辛卯，詔諭兩淮節制李曾伯，毋以通州被兵之故，不安厥職，其督勵諸將，勉圖後功。己亥，日南至，雷電交作，詔避殿減膳，求直言。癸卯，詔決中外繫囚。十二月己未，詔：「通州守臣杜霆，兵至棄城弗守，載其私帑渡江以遁，遂致民被屠戮，雖已奪三秩，厥罰猶輕。其追毀出身以來文字，竄南雄州。」壬戌，太白晝見。癸亥，大元兵連攻敘州，帳前都統楊大全等水陸並進，自卯至午，戰十數合，歿於行伍。詔贈武節大夫、眉州防禦使，官其二子承節郎。丙寅，以孟珙為檢校少保，依舊寧武軍節度使、京湖安撫制置大使、夔路策應大使，余玠權資政殿學士、湖南安撫大使兼知潭州，趙葵資政殿大學士、福建安撫使、知福州。

三年春正月戊寅朔，以高定子兼參知政事。庚辰，熒惑入氐。乙未，以李曾伯為華文閣待制，依舊淮東西制置使、知揚州；杜杲敷文閣學士，依舊沿江制置使、知建康府；董槐秘閣修撰，依舊沿江制置副使、知江州、主管江西安撫司事。辛丑，詔安南國王陳日煚元賜功臣號，特增「守義」二字。

二月乙丑，以呂文德為福州觀察使、侍衛馬軍副都指揮使，總統兩淮出戰軍馬，捍禦邊陲。庚午，以郢州推官黃從龍死節，詔贈通直郎，一子補下州文學。

三月丁丑朔，日有食之。

夏四月癸丑，左武衛中郎將、濠州措置捍禦王烈，閣門宣贊、淮西路鈐王傑，閣門祗候、江東路鈐李季實往馬帥王鑒軍前議事，遇大元兵戰死，贈官，仍各官其二子。乙卯，嘉定守臣程立之固守，詔官一轉。丙辰，安豐軍統領陳友直以王家堈戰功，與官兩轉，壬申，布衣王與之進所著《周禮訂議》，補下州文學。

五月庚子，詔施州創築郡城及關隘六十餘所，本州將士及忠州戍卒執役三年者，各補轉一官。

六月甲戌，有流星大如太白，出於氐。

秋七月丁亥，詔海州屯駐借補保義郎申政，密州之役先登陷陣，後以戰沒，特贈保義郎，官其子進勇副尉。太白入井。壬辰，四川制司言：大元兵破大安軍，忠義副總管楊世威堅守魚孔隘，孤壘不降，有特立之操，可任責邊防。詔以世威就知大安軍。甲午，日生格氣。己亥，太白經天，晝見。

八月乙卯，流星晝隕。癸亥，詔福州延祥、荻蘆兩砦並置武濟水軍，摘本州廂禁習水者充，千五百人為額。

閏月丁丑，四川總領餘玠言，知巴州向牷、鈐轄譚淵白土坪等戰有功。詔佺等十八人各官三轉，餘轉官有差。其中創人各給緡錢百，陣沒者趣上姓名，贈恤其家。太白犯權星。壬寅，太白、填星合於翼。

九月壬申，詔蠲高郵民耕荒田租。

冬十月丙戌，太白入於氐。

十二月己丑，史嵩之五請祠，不允。

本紀第四十三

理宗三

四年春正月壬寅朔，詔邊將毋擅興暴掠，虐殺無辜，以慰中原遺黎之望。帝制《訓廉》、《謹刑》二銘，戒飭中外。以李鳴復參知政事，杜範同知樞密院事，劉伯正簽書樞密院事，余玠華文閣待制、依舊四川安撫制置使、知重慶府兼四川總領財賦，李曾伯寶章閣直學士、依舊淮東安撫制置使、知揚州兼淮西制置使。戊午，樞密院言：「四川帥臣余玠，大小三十六戰，多有勞效，宜第功行賞。」詔玠趣上立功將士姓名等第，即與推恩。庚申，以余玠兼四川屯田使。

二月癸酉，出封樁庫緡錢各十萬，命兩淮、京湖、四川制司收瘞頻年交兵遺骸，立為義□塚。夏四月丁丑，有流星大如太白，出於尾。癸未，填星守太微垣。乙未，祈雨。

五月庚戌，余玠言：「利閬城大獲山、蓬州城營山，渠州城大良平，嘉定城舊治，瀘州城神臂山，諸城工役，次第就緒。神臂山城成，知瀘州曹致大厥功可嘉，乞推賞以勵其餘。」詔致大帶行遙郡刺史。丁巳，武功大夫、雄威軍都統制楊價世守南邊，連年調戍播州，捍御勤瘁，詔價轉右武大夫、文州刺史。戊午，大元兵圍壽春府。呂文德節制水陸諸軍解圍有功，詔赴樞密院稟議，發緡錢百萬，詣兩淮制司犒師。庚申，守闕進勇副尉桂虎、進義副尉楚富、吐渾將虞候鄭蔡捍禦壽春，俱有勞效，詔各官資兩轉，給緡錢。乙丑，前簽書樞密院事鄒應龍薨，贈少保、監察御史。胡清獻劾淮西提刑徐敏子三罪，詔削兩秩，送江州居住。

六月庚午朔，呂文德依舊侍衛馬軍副都指揮使兼淮西招撫使、知濠州。乙亥，賜禮部進土留夢炎以下四百二十四人及第、出身有差。壬午，詔安豐軍策應解壽春圍將士補轉官資有差。詔：壽春一軍先涉大海，搗山東膠、密諸州有功，今大元兵圍城，能守城不隳，其立功將士皆補轉有差。乙未，有流星大如太白，出於畢。丙申，吳潛提舉隆興府玉隆萬壽宮，任便居住。

秋七月己亥朔，祈雨。乙卯，招收沿淮失業壯丁為武勝軍，以五千人為額。辛酉，盜發永州東安縣，飛虎軍正將吳龍、統制鄭存等討捕有功，詔補轉官資有差。甲子，詔：「故直龍圖閣項安世正學直節，先朝名儒，可特贈集英殿修撰。」八月壬辰，太白晝見。

九月癸卯，右丞相史嵩之以父病謁告，許之，詔範鐘、劉伯正暫領相事。甲辰，史彌忠卒，贈少師，封鄭國公，賜謚文靖。詔史嵩之起復右丞相兼樞密使。癸丑，熒惑、填星合於軫。甲寅，京湖制司言，諸將李福等破申州、蔡州西平縣城壁及馬家等砦，詔將士各補官推賞有差。己未，將作監徐元傑上疏論史嵩之起復，宜許其舉執政自代。帝不允，遂求去。帝曰：「經筵賴卿規益，何事引去耶？」癸亥，太白犯鬥宿距星。乙丑，雷。丁卯，雷。臺臣言嚴州及紹興、蕭山等縣征商煩苛，詔亟罷之。

冬十月甲戌，詔慶元府守臣敦諭史嵩之赴闕，嵩之控辭，不允。壬辰，杜範、游似提舉萬壽觀兼侍講。

十一月辛丑，詔趣游似、杜範赴闕。戊申，雷。庚戌，詔陳韡、李性傳赴闕。十二月庚午，以範鐘為左丞相兼樞密使，杜範為右丞相兼樞密使，游似知樞密院事，劉伯正參知政事兼簽書樞密院事。詔戒飭百官。許右丞相史嵩之終喪。甲戌，以趙葵同知樞密院事。乙亥，鄭清之授少保，依舊觀文殿大學士、醴泉觀使兼侍讀，仍奉朝請，進封衛國公。

五年春正月丁酉朔，詔更新庶政，綏撫中原遺民。丙午，杜範辭免右丞相，不允。己酉，雷。乙卯，以李性傳簽書樞密院事兼權參知政事。

二月丙寅朔，雨土。甲戌，復五河，詔呂文德進三秩，羊洪進二秩，餘有戰功者推賞，其陣沒人，具姓名贈恤。丁丑，範鐘等上《玉牒》、《日歷》及孝宗、光宗《御集》、《經武要略》、《寧宗實錄》。壬辰，太白晝見，經天。

三月庚子，詔嚴贓吏法，仍命有司舉行彭大雅、程以升、吳淇、徐敏子納賄之罪。準淳熙故事，戒吏貪虐、預借、抑配、重催、取贏。以緡錢百萬犒淮東師。

夏四月甲申，填星犯上相星。丙戌，杜範薨，贈少傅，謚清獻。戊子，余玠言權巴州何震之守城死於兵，詔進贈官三秩，一子與下州文學。京湖制司言：「鈐轄王云等襲鄧州鎮平縣靈山，戰順陽鐵撅峪，皆有勞效，野戰數十合，雲等六人被重創死，路鈐於江一軍力戰。」詔王云贈三秩，仍官其二子為承信郎。王寬、王立、田秀、董亮、董玉各加贈恤，於江等各轉一官資。詔李曾伯、余玠、董槐、孟珙、王鑒職事修舉，曾伯、玠升閣職，槐、珙、鑒轉官，並因其任。

五月丁酉，呂文福、夏貴上戰功，詔貴官兩轉，文福帶行閣職。丁未，詔：「沿江、湖南、江西、湖廣、兩浙制帥漕司及許浦水軍司，共造輕捷戰船千艘，置游擊軍壯士三萬人，分備捍禦。」戊申，日生赤黃背氣。辛亥，詔董槐赴闕。丁巳，淮東制置使李曾伯辭免煥章閣學士，從之。

六月甲申，祈雨。丙戌，工部侍郎徐元傑暴卒，贈四秩。置詔獄。

秋七月癸巳朔，日有食之。旱。辛丑，鎮江、常州亢旱，詔監司、守臣及沿江諸郡安集流民。甲辰，祈雨。乙卯，詔給徐元傑、劉漢弼官田五百畝、緡錢五千恤其家。丁巳，京湖制司言總制亢國用師眾戰裕州拐河，戰黑山，戰大神山，皆有勞效。詔國用官兩轉，李山等四十七人官一轉。呂文德言與大元兵戰五河隘口，又戰於濠州，大元兵還。詔文德屯駐諸軍戰守將士，推恩有差。

八月庚辰，範鐘再乞歸田，不允。

九月甲辰，京湖制置司言：「劉整等率精銳，以雲梯四面登鎮平縣城，入城巷戰，焚城中倉庫、糗糧、器甲，路將武勝等四人死之；略廣陽，焚列屯、砦柵、廬舍凡二十餘所；還抵靈山，又力戰有功。」詔整官兩轉，同行蔡貴等二百二十人各官一轉。辛亥，祀明堂，奉太祖、太宗、寧宗並侑。大赦。冬十一月乙未，鄭清之乞歸田，不允。丙申，詔師彌典伺屬籍，職事修舉，授太傅，加食邑，依前判大宗正事、嗣秀王。壬子，詔：大元兵入蜀，權成都府馮有碩、權漢州王驤、權成都縣楊兌、權資州劉永、權潼川府魏靄死於官守，其各贈官三轉，仍官其一子。癸丑，詔將領關貴、統制白傅才率眾復洋州，還遇大元兵交戰，將士百五十三人皆陣沒，已祔饗閔忠廟，贍恤其家。關貴、白傅才各贈承節郎，官其一子進勇副尉。

十二月甲戌，詔壽春守臣劉雄飛等以大元兵圍城捍禦有功，雄飛及呂文福、林子崇等十一人各官三轉，劉用等補轉官資有差。己卯，以游似為右丞相兼樞密使，鄭清之為少師、奉國軍節度使，依前醴泉觀使兼侍讀，仍奉朝請，賜玉帶及賜第行在。兄與歡換授安德軍節度使、開府儀同三司、萬壽觀使，仍奉朝請；弟嗣沂王貴謙、嗣榮王與芮並加授少保。以趙葵知樞密院事兼參知政事，李性傳同知樞密院事，陳韡兼參知政事。壬午，太史奏來歲正旦日當食，詔以是月二十一日避殿減膳，命百司講行闕政，凡可以消弭災變者，直言毋隱。

六年春正月辛卯朔，日有食之。置國用所，命趙與為提領官。

二月戊辰，範鐘再乞歸田里，詔官三轉，觀文殿大學士、醴泉觀使兼侍讀。己巳，範鐘再辭，詔提舉洞霄宮，任便居住。庚午，以劉雄飛知壽春府、節制屯田軍馬。

三月癸巳，日暈周匝，珥氣。

夏四月辛酉，太白晝見。壬戌，太陰犯太白。甲戌，以丘岳兼兩淮屯田副使，賈似道兼蘄、黃屯田副使。丁丑，日暈周匝。戊寅，詔朱熹門人胡安之、呂燾、蔡模並迪功郎、本州州學教授。給札錄其著述，並條具所欲言者以聞。閏四月辛卯，李曾伯以臺諫論，詔落職予祠，尋罷祠祿。戊戌，呂文德言：「今春北兵攻兩淮，統制汪懷忠等逆戰趙家園，拔還俘獲人民；路鈐夏貴，知州王成、倪政等帥舟師援安豐軍，所至數戰，將士陣亡者眾。」詔倪政贈官三轉，官一子承信郎；許通、夏珪、孫才江德仙各贈官兩轉，官其一子下班祗應，給緡錢恤其家；餘立功將士恩賞有差。」辛丑，月暈五重。癸卯，餘玠言：北兵分四道入蜀，將士捍禦有功者，輒以便宜推賞，具立功等第補轉官資以聞。詔從之。

五月庚申，詔賈似道措置淮西山砦城築。壬戌，太白犯權星。己卯，詔諸鎮募兵、造舟、置馬，帥臣其務獎激將士，以嚴邊防。

六月甲午，保信軍節度使希丞薨。丙午，祈雨。壬子，以陳韡參知政事兼同知樞密院事。乙卯，臺臣言李鳴復、劉伯正進則害善類，退則蠹州里。詔鳴復落職罷宮觀，伯正削一秩。

秋七月壬戌，泉州歲饑，其民謝應瑞非因有司勸分，自出私錢四十餘萬，糴米以振鄉井，所全活甚眾。詔補進義校尉。丁卯，太陰犯鬥。己巳，呂文德言：「北兵圍壽春城，州師至黃家穴，總管孫琦、呂文信、夏貴等戰龍堽有功。」詔文德官一轉，餘依等第轉補；其陣沒董先等二十二人、傷者四百三十七人，贈恤恩賞有差。癸酉，有流星出自室，大如太白。

八月辛卯，太陰犯房。己酉，賜文士劉克莊進士出身，以為秘書少監兼國史院編修官、實錄院檢討官。壬子，太白晝見。癸丑，以劉克莊兼崇政殿說書。樞密院言：「前知普州何叔丁、簽書判官楊仁舉，淳祐元年冬北兵攻城，兩家二十餘人死於難，叔丁孫嗣祖、仁舉幼子肖翁被俘逃歸。」詔叔丁等贈官恤後有差。

九月甲子，有流星出於斗，大如太白。戊辰，以賈似道為敷文閣直學士、京湖制置使、知江陵府兼夔路策應使。太白晝見。癸酉，孟珙薨，贈少師。

冬十月己丑，少保、嗣榮王與芮之子賜名孟啟，授貴州刺史。乙未，填星、歲星、熒惑合於亢。己酉，太白入氐。

十一月癸亥，歲星入氐。甲戌，右丞相游似五請歸田里，詔不允。辛巳，詔：「北兵入蜀，前四川制置使陳隆之闔家數百口罹害，死不易節，其特賜徽猷閣待制，官其二子，賜謚立廟。死事史季儉、楊戡子各賜官兩轉，官一子。」十二月乙未，詔史嵩之依所乞守金紫光祿大夫、觀文殿大學士、永國公致仕。臺諫論史嵩之無父無君，醜聲穢行，律以無將之法，罪有餘誅，乞寢宮祠，削官遠竄。

七年春正月乙卯朔，詔：「間者絀逐非才，收召眾正，史嵩之已令致事，示不復用。咨爾二三大臣，其一乃心，務舉實政，以輯寧我邦家。若辭浮於實，玩愒歲月，朕何賴焉。」建資善堂，授孟啟宜州觀察使，就內小學。

二月庚寅，詔：「淮安主簿周子鎔，久俘於北，數遣蠟書諜報邊事，今遂生還，可改朝奉郎，優與升擢。」己亥，貴妃賈氏薨。戊申，日暈周匝。壬子，詔改潛邸為龍翔宮。

三月庚午，祈雨。

夏四月丁亥，填星犯亢。庚子，以王伯大簽書樞密院事，吳潛同簽書樞密院事。辛丑，以鄭清之為太傅、右丞相兼樞密使，封越國公；游似罷為觀文殿大學士、醴泉觀使兼侍讀；趙葵為樞密使兼參知政事，督視江淮、京西、湖北軍馬；陳韡知樞密院事、湖南安撫大使、知潭州。甲辰，趙葵兼知建康府、行宮留守、江東安撫使，應軍行調度並聽便宜行事；趙希塈禮部尚書、督視行府參贊軍事。庚戌，出緡錢千萬、銀十五萬兩、祠牒千、絹萬，並戶部銀五千萬兩，付督視行府趙葵調用。

五月甲寅，寧淮軍統制張忠戍浮山，手搏北將，俱溺水死，贈武略大夫，官一子承信郎，緡錢五千給其家。祈雨。壬申，以吳潛兼權參知政事。乙亥，御集英殿策士，詔求直言弭旱。

六月癸巳，賜禮部進士張淵微以下五百二十七人及第、出身有差。丙申，以旱，避殿減膳。詔中外臣僚士民直陳過失，毋有所諱。戊申，詔：「旱勢未釋，兩淮、襄、蜀及江、閩內地，曾經兵州縣，遣骼暴露，感傷和氣，所屬有司收瘞之。」秋七月己未，太陰犯心。乙丑，吳潛罷。丁卯，以別之傑參知政事，鄭寀同簽書樞密院事。己卯，吳潛依舊端明殿學士、知福州、福建安撫使。

八月甲申，鄭寀罷。辛卯，雨。辛丑，前彭州守臣宇文景訥死事，詔贈官、進三秩，官一子下州文學。壬寅，詔監司、守臣議荒政以振乏絕，租稅合蠲減者具實來上。甲辰，高定子薨，贈少保。丙午，蔡抗進其父沈《尚書解》。

九月丙辰，有流星出於室。癸酉，雷。

冬十月辛巳，太白晝見。己酉，臺臣言添差、抽差、攝局、須入、奏闢、改任、薦舉、借補、曠職、匿過十弊。

十一月丁巳，詔：「茶陵知縣事黃端卿為郴寇所害，進官三秩，官一子將仕郎，立廟衡州。」十二月辛巳，李鳴復卒。壬辰，詔：「太學生程九萬自北脫身來歸，且條上邊事，賜迪功郎。」

八年春二月丁亥，趙葵言呂文德洎諸將解泗州之圍有功，詔補轉推賞有差。戊子，太陰生黃白暈。癸巳，雨雹。乙未，福州福安縣民羅母年過百歲，特封孺人，復其家。敕有司歲時存問，以厚風化。辛丑，趙葵表：「招、泗斷橋，將士用命，兵退。陳奕、譚涓玉、王成等戰渦河、龜山有勞，聞其步兵多山東人，遂調史用政等襲膠州，復襲高密縣，以牽制侵淮之師。」詔趣上立功將士等第、姓名推賞。乙丑，雨雹。甲戌，詔：「先鋒軍統制田智潤泗州潮河壩之戰，父子俱死於兵，贈智潤修武郎，子承節郎，更官其一子承信郎，給緡錢五千恤其家。」夏四月庚辰，詔淮東制置司於泗州立廟，祠夏皋及張忠、田智潤父子，賜額以旌忠節。丁亥，贈朝奉郎程克己妻王氏同沒王事，進贈安人。

五月癸丑，趙葵進三秩。

六月乙酉，日生赤黃暈周匝。戊戌，以徐鹿卿為樞密使兼參知政事兼侍講。甲辰，有流星出河鼓，大如太白。

秋七月戊申，太白入井。辛亥，以王伯大參知政事，應𢖟同知樞密院事，謝方叔簽書樞密院事，史宅之同簽書樞密院事，趙與資政殿學士，依舊知臨安府、浙西安撫使。癸酉，王伯大罷為資政殿學士、知建寧府。

九月辛酉，祀明堂，大赦。雷。

冬十月甲戌朔，別之傑三疏乞歸田里，詔以資政殿大學士知紹興府。乙亥，應𢖟、謝方叔並兼參知政事。己卯，余玠言：「都統制張實等以戰功，承制便宜與官三轉，給刺史象符、金銀器二百兩、銀三百兩、緡錢一萬，餘將士依等第轉官，給金銀符、錢帛有差。」詔命詞、給告身付之。

九年春正月乙巳，孟啟授慶遠軍節度使，進封益國公。庚申，詔周世宗八世孫柴彥穎補承務郎，襲封崇義公。辛酉，詔兩淮、京湖沿江曠土，軍民從便耕種，秋成日官不分收，制帥嚴勸諭覺察。」癸亥，詔給官田五百畝，命臨安府創慈幼局，收養道路遺棄初生嬰兒，仍置藥局療貧民疾病。乙丑，雨雹。丁卯，許應龍薨。己巳，範鐘薨，贈少保，謚文肅。辛未，詔以官田三百畝給表忠觀，旌錢氏功德，仍禁樵採。閏二月甲辰，以鄭清之為太師、左丞相兼樞密使，進封魏國公；趙葵為右丞相兼樞密使；應𢖟、謝方叔並參知政事；史宅之同知樞密院事。乙卯，鄭清之五辭免太師，許之。

三月癸未，以賈似道為寶文閣學士、京湖安撫制置大使。乙酉，程元鳳江、淮等路都大提點坑冶鑄錢公事兼知饒州。丁亥，詔以四月朔日食，自二十一日避殿、減膳、徹樂。

夏四月壬寅朔，日有食之。庚戌，趙葵四辭免右丞相兼樞密使，詔不允。

五月己丑，趙葵乞歸田里，又不允。甲午，鄭寀薨。

六月壬戌晝，南方有星，急流至濁沒，大如太白。丙寅，詔邊郡各立廟一，賜額曰「褒忠」，凡沒於王事忠節顯著者並祠焉，守臣春秋致祀。

秋七月壬辰，詔知吉州李義山更削三秩，監贓錢銀納安邊所。癸酉，太白犯進賢星。

八月己酉，以吳潛為資政殿學士、知紹興府、浙東安撫使。辛亥，詔趣趙葵治事，命吳淵宣諭赴闕。

九月丙子，詔趙與提領戶部財用，置新倉，積貯百二十萬，名淳祐倉，許闢官四人。乙未，冊命婉容閻氏為貴妃。

冬十月辛丑，太白入氐。丁卯，諫臣周坦言：知建寧府楊棟任成都制幕時，盡載激賞庫珍寶先遁，陷丁黼於死，致全蜀生靈塗炭。詔褫棟閣職，罷新任。

十一月辛未，太白入氐。壬申，有流星出自織女星。丙子，趙與資政殿學士、提領國用、浙西安撫使。癸未，應𢖟乞歸田里，詔以資政殿學士知平江府。十二月己亥，以董槐兼侍讀。乙巳，以吳潛同知樞密院事兼參知政事，徐清叟簽書樞密院事。戊申，太白晝見。戊午，史宅之薨，贈少師。

十年春正月甲午，應𢖟三乞歸田里，與祠祿。

二月乙卯，雨土。

三月癸未，趙葵辭，以為觀文殿大學士、醴泉觀使兼侍讀，奉朝請。庚寅，以賈似道為端明殿學士、兩淮制置大使、淮東安撫使、知揚州；余玠龍圖閣學士，職任依舊；李曾伯徽猷閣學士、京湖安撫制置使、知江陵府。丙申，有流星夕隕。

夏四月己酉，幸龍翔宮。

五月丙寅朔，以福州觀察使、提舉祐神觀善珘為保康軍節度使、提舉萬壽觀、嗣濮王；吳淵資政殿學士，依舊職任，與執政恩數。癸未，賈似道言王登浚築江陵城濠有勞，詔登初官選人，減舉主三員。

八月甲寅，台州大水。

九月甲子朔，賈似道兼淮西安撫使。己巳，賜禮部進士方夢魁以下五百一十三人及第、出身有差。甲戌，進士第一名方夢魁改賜名逢辰。戊寅，以嚴州水，復民田租。

冬十月丁酉，詔郡邑間有水患，其被災細民，隨處發義倉振之。辛酉，詔諸主兵官今後行罰，毋杖脊以傷人命。

十一月壬申，趙葵授特進，依舊觀文殿大學士、判潭州、湖南安撫大使。壬午，雷。癸未，以雷震非時，自二十四日避殿減膳。詔：「公卿大夫百執事各揚乃職，裨朕不逮。」參知政事謝方叔、吳潛、簽書樞密院事徐清叟並乞解機政，詔不允。十二月壬辰朔，鄭清之乞歸田里，詔不允。戊戌，太白、歲星合於危。丁巳，虹見。

十一年春正月丁卯，詔孟啟改賜名孜，依前慶遠軍節度使，進封建安郡王。己丑，詔沿海沿江州郡，申嚴水軍之制。監察御史程元鳳言：資善堂宜選用重厚篤實之士。上嘉納之。

二月乙未，左丞相鄭清之等上《玉牒》、《日歷》、《會要》及《光宗寧宗寶訓》、《寧宗經武要略》。丁酉，詔清之等各進秩有差。庚子，游似乞致仕，詔依舊觀文殿大學士、進二秩。甲寅，太白犯昴。乙卯，太白晝見。

三月丁卯，少保、保寧軍節度使、嗣濮王不擅薨，贈少師，追封新興郡王。乙亥，雨土。戊寅，以謝方叔知樞密院、參知政事，吳潛參知政事，徐清叟同知樞密院事。辛巳，城寶應，詔移一軍戍守。李庭芝進一秩，將士推恩有差。俞興升成都安撫副使、知嘉定府，任責威、茂、黎、雅邊防。

夏四月戊戌，潭州民林符三世孝行，一門義居，福州陳氏，笄年守志，壽逾九帙，詔皆旌表其門。丁未，進《淳祐條法事類》凡四百三十篇，鄭清之等各進二秩。

六月甲午，四川余玠奏進北馬五百，詔立功將士趣上姓名推恩。丙申，高達帶行遙郡刺史、權知襄陽府、管內安撫、節制屯戍軍馬。乙巳，詔求遺書並山林之士有著述者，許上進。

秋七月癸亥，太白晝見。丙寅，太陰入氐。壬申，太白入井。丁丑，有流星出於畢，大如太白。庚辰，前簽書樞密院事陳卓薨，贈少師。

八月己丑朔，流星夕隕。癸巳，太陰入氐。丁酉，熒惑入井。丁未，命呂文福廬州駐扎御前諸軍都統制。庚戌，詔以故直龍圖閣樓昉所著《中興小傳》百篇、《宋十朝綱目》並《撮要》二書，付史館□謄寫，昉追贈龍圖閣待制。辛亥，詔：「比覽林光世《易範》，明《易》推星配象演義，有司其以禮津遣赴闕。」九月辛未，祀明堂，大赦。閏十月癸丑，太白入氐。癸酉，吳潛五疏乞罷機政，不允。

十一月丙申，京湖制司表都統高達等復襄、樊，詔立功將士三萬二千七百有二人各官一轉，以緡錢三百五十萬犒師。甲辰，鄭清之乞解機政，詔依前太傅、保寧軍節度使充醴泉觀使，封齊國公，仍奉朝請。己酉，詔承信郎陳思獻書籍，賜官一轉。庚戌，太師鄭清之薨，贈尚書令，追封魏郡王，謚忠定。甲寅，以謝方叔為左丞相，吳潛為右丞相。乙卯，以徐清叟參知政事兼同知樞密院事，董槐端明殿學士、簽書樞密院事。十二月戊辰，詔以八事訓飭在廷，曰肅紀綱、用正人、救楮幣、固邊陲、清吏道、淑士氣、定軍制、結人心。己卯，游似薨，贈少師，謚清獻。

十二年春正月癸巳，武功大夫王堅以復興元功，轉遙郡團練使。辛丑，太學錄楊懋卿以孝行卓異，詔表其門，以其事宣付史館。癸丑，詔宰執議立方田，開溝澮，自近圻始。創置游擊軍，水步各半。

二月乙卯朔，日有食之。巳未，詔陳顯伯資善堂翊善，蔡抗資善堂贊讀、翁甫資善堂直講。壬午，詔襄、郢新復州縣，賦稅復三年。大元兵數萬攻隨、郢、安、復，京西馬步軍副總管馬榮率將士戰嚴竇山。癸未，再戰銅冶坪。

三月丁亥，又戰子陵大脊山。詔榮兵不滿千，能御大難，賞官兩轉，進州鈐，帶行閣門祗候，賜金帶。諸將王成、楊進各官兩轉升遷，餘推恩有差。丁未，守三水義口諸將焚北屯積蓄，斷其浮梁。

夏四月庚申，有流星出自角、亢，大如太白。戊辰，詔襄、郢新復州郡，耕屯為急，以緡錢百萬命京閫措置，給種與牛。壬申，熒惑犯權星。乙亥，葵抗兼侍立修注官。丙子，置池州游擊水軍。

五月甲申朔，祈雨。壬辰，詔申儆江防，每歲以葺戰艦、練舟師勤惰為殿最賞罰。乙巳，盜起信州玉山縣。罷諸郡經界。戊申，太陰犯畢。

六月癸亥，發米三萬石振衢、信饑、玉山寇平。丙寅，嚴、衢、婺、臺、處、上饒、建寧、南劍、邵武大水，遣使分行振恤存問，除今年田租。

秋七月庚寅，太白、熒惑合於軫。

八月己未，詔來年省試仍舊用二月一日，殿試用四月十五日以前，庶免滯留遠方士子。己巳，詔以緡錢四十萬振恤在京軍民。丁丑，詔行《會天歷》。辛巳，詔改明年為寶祐元年。

九月丁亥，少師、保康軍節度使、嗣沂王貴謙薨，贈太傅，追封申王。戊戌，太白、填星合於箕。丙午，太白犯鬥。

冬十月癸丑，以徐清叟參知政事，董槐同知樞密院事。嗣濮王善珘薨，贈少師、追封咸寧郡王。戊午，濮安懿王長孫善奐福州觀察使、提舉祐神觀、嗣濮王。壬申，詔襄、樊已復，其務措置屯田，修渠堰。

十一月庚寅，吳潛罷。丙申夜，臨安火；丁酉夜，火乃熄。戊戌，詔避殿減膳。壬寅，詔求直言。十二月乙卯，以吳潛為觀文殿大學士、提舉江州太平興國宮。己未，詔追錄彭大雅創城渝州功，復承議郎，官其子。癸亥，詔海神為大祀，春秋遣從臣奉命往祠，奉常其條具典禮來上。壬申，太陰入氐。丁丑，立春，雷。

寶祐元年春正月庚寅朔，詔以藝祖嫡系十一世孫嗣榮王與芮之子建安郡王孜為皇子，改賜名祺，授崇慶軍節度使，進封永嘉郡王。制《資善堂記》賜皇子。戊戌，日生戴氣。癸卯，大元兵渡漢江，屯萬州，入西柳關。高達調將士扼河關，上山大戰，至鱉坑、石碑港而還。詔高達、程大元、李和各官兩轉，餘恩賞有差。

二月己酉朔，日有食之。戊辰，陳垓貪贓不法，竄潮州。辛未，罷尚書省，創置呈白房。

三月戊子，與芮授少師，加食邑七百戶；希邐檢少傅，加食邑五百戶；與歡授少保，加食邑七百戶；乃裕保康軍節度使，加食邑五百戶。丙申，別之傑薨，贈少師。

夏四月丁巳，有流星大如太白。

五月甲午，詔余玠赴闕。乙未，詔侍從、臺諫、給舍、制司各舉帥才二人。丁酉，熒惑、歲星合在昴。己亥，賜禮部進士姚勉以下及第、出身有差。

六月戊申朔，江、湖、閩、廣旱。庚戌，四川制司言余玠疾革，詔玠資政殿學士，與執政恩數。辛亥，以賈似道為資政殿大學士，李曾伯端明殿學士、職任依舊。庚申，以餘晦為司農卿、四川宣諭使。祈雨。秋七月壬午，王伯大薨。丙戌，蔡抗兼資善堂翊善，施退翁兼資善堂直講。庚寅，溫、臺、處三郡大水，詔發豐儲倉米並各州義廩振之。癸巳，詔余玠以興元歸附之兵分隸本路諸州都統，務撫存之，仍各給良田，制司濟以錢粟。甲午，余玠卒，贈官五轉。庚子，以董槐兼參知政事。癸卯，詔撫諭四川官吏軍民。

八月丁未朔，以馬光祖為司農卿、淮西總領財賦。甲寅，起居郎蕭泰來出知隆興府。先是，起居舍人牟子才與泰來並除，子才四疏辭，極陳泰來奸險污穢，恥與為伍，泰來不得已，請祠，遂予郡。丙辰，以餘晦權刑部侍郎、四川安撫制置使、知重慶府兼四川總領財賦。乙丑，行皇宋元寶錢。

九月壬午，程元鳳升兼侍讀，牟子才升兼侍講。壬辰，城夔門。太陰入畢。

冬十月丙午朔，詔出緡錢二百萬，振恤京城軍民。

十一月丙子朔，詔獎諭襄陽守臣高達。己丑，賈似道獻所獲良馬，賜詔褒嘉，其將士增秩、賞賚有差。十二月乙卯，冊瑞國公主。庚申，劉伯正薨，贈五秩。

本紀第四十四

理宗四

二年春正月乙亥朔，大元城利州、閬州。詔湘潭縣民陳克良孝行，表其門。

二月甲辰朔，詔太常厘正秦檜謚，因諭輔臣曰：「謚『繆狠』可也。」熒惑犯權星。乙巳，詔利州統制呂達戰沒，贈官四轉，官一子承信郎，一子下班祗應。己酉，餘晦兼四川屯田使。庚申，詔饒州布衣饒魯不事科舉，一意經學，補迪功郎、饒州教授。辛酉，日暈周匝。戊辰，故直華文閣李燔，先儒朱熹門人，賜謚文定。

三月壬午，王元善使大元，留七年來歸。戊子，雪。詔蠲江、淮今年二稅。己丑，詔錄襄城功，高達帶行環衛官、遙郡團練使，職任依舊；王登行軍器監丞、制司參議官；程大元、李和以下將士六千六百一十三人補轉官資有差。甲午，城東海，賈似道以圖來上。

夏四月辛亥，詔邊兵貧困可閔，閑田甚多，擇其近便者分給耕種，制司守臣治之。乙丑，以徐清叟知樞密院兼參知政事，董槐參知政事。

六月壬寅朔，罷臨安府臨平鎮稅場。甲辰，四川制司言：合州、廣安軍北兵入境，王堅、曹世雄等戰御有功。詔堅官兩轉，餘各補轉官資。甲寅，侍御史吳燧等論故蜀帥余玠聚斂罔利七罪，玠死，其子如孫盡竊帑庾之積以歸。詔簿錄玠家財。以李曾伯為資政殿學士，依舊節制四川。丙辰，利州王佐堅守孤壘，降將南永忠以兵薄城下，佐罵之，永忠流涕而退。初，隆慶教授鄭炳孫不從南永忠降，先縊死其妻女，亦朝服自縊。詔獎諭：佐進官一秩，炳孫贈朝奉郎、直秘閣，仍訪其子，官以文資。王伯大乞致仕，詔進一秩，允所請。丁巳，以賈似道同知樞密院事，職任依舊。庚午，詔餘晦赴闕。閏六月壬申，董槐疏：蜀事孔棘，願假臣宣撫之名，置司夔門，以通荊、蜀。上優詔答曰：「士大夫以事功自勉者鮮，卿請帥蜀，足見忠壯。然經理西事，當在廟堂，宜竭謀猷，以副委任。」詔蒲擇之暫權四川制置司事。甲戌，錄嘉定戰功。先是，大元兵圍城五旬，帥守俞興、元用等夜開關力戰而圍解。詔俞興等十六人各官五轉，將士補轉有差。以包恢提點浙西刑獄，招捕荻浦鹽寇。乙亥，台州海寇積年，民罹其害，路分董橚洎進士周自中等擒獲，詔橚官一轉，餘推賞有差。壬午，以李曾伯為四川宣撫使兼京湖制置大使，進司夔路，詔賜曾伯同進士出身。罷江灣浮鹽局，戊戌，大元使離揚州北歸。

秋七月己酉，詔「前蜀帥余玠鎮撫無狀，兵苦於征戌，民困於徵求，茲俾其家輸所取蜀財，犒師振民；並邊諸郡田租，其復三年。」詔思、播兩州連年捍禦，其守臣田應庚、楊文各官一轉，餘推恩。詔賈似道開閫，以樞密行府為名。庚戌，有流星大如太白。甲寅，故光祿大夫賈涉謚忠肅。壬戌，復安西堡。己巳，荻浦海寇平，包恢進直龍圖閣，劉達授橫行、帶遙郡。李性傳赴闕，以王堅為興元都統兼知合州。

八月乙亥，詔以前知閬州兼利西安撫王惟忠付大理獄，尋命臺臣監鞫。辛巳，徐清叟乞罷機務，詔不允。癸巳，謝方叔等上《玉牒》、《日歷》、《會要》及《七朝經武要略》、《中興四朝志傳》，詔方叔、徐清叟、董槐等各進秩。戊戌，籍王惟忠家財。

九月辛亥，祀明堂，大赦。辛酉，詔詣西太一宮，為國祈祥，起居郎牟子才再疏諫而止。丙寅，詔戒外戚毋乾請。詔：山陰、蕭山、諸暨、會稽四縣水，其除今年田租。丁卯，太白晝見。

冬十月庚午朔，謝方叔等進寶祐編《吏部七司續降條令》。癸酉，皇子祺進封忠王。甲午，斬王惟忠於都市。丁酉，追削余玠資政殿學士，奪餘晦刑部侍郎告身。戊戌，段元鑒上隆慶堡戰功。

十一月壬寅，日南至。忠王冠。丁未，大元城光化舊治。十二月庚午，排保甲，行自實法。癸未，雷。四川苦竹隘捷至。甲午，隆慶部兵周榮被獲歸北，密約段元鑒入隘解圍，事覺就禽，不屈而死，馬徽、白端戰歿。詔四川宣撫司為之立廟。安西堡受攻五月，將士力戰解圍，居民以資糧助軍實。詔四川宣撫司具名推恩，在城人並賞一資，復租賦五年。余玠男如孫征所認錢三千萬將足。詔如孫削三秩、勒停。

三年春正月己未，迅雷。巴州捷至。庚申，城均州龍山。起居郎牟子才上疏言：「元夜張燈侈靡，倡優下賤，奇技獻笑，媟污清禁，上累聖德。今因震霆示威，臣願聖明覺悟，天意可回。」帝納其言。壬戌，詔宗正寺所擬宗子名，以用、宜、季、次、紹五字，續大、由、友、嗣、甫之下。

二月乙亥，詔右千牛衛上將軍乃猷授蘄州防禦使，奉沂靖惠王祠事。兼給事中王野言：「國家與大元本無深仇，而兵連禍結，皆原於入洛之帥輕啟兵端。二三狂妄如趙楷、全子才、劉子澄輩，輕而無謀，遂致只輪不返。全子才誕妄慘毒，今乃援劉子澄例自陳改正，乞寢二人之命，罷其祠祿，以為喪師誤國之戒。」從之。己卯，復廣陵堡城，賈似道以圖來上。壬午，詔發緡錢二百萬給四川調度。乙酉，詔以告身、祠牒、新會、香、鹽，命臨安府守臣馬光祖收換兩界舊敝會子。

三月己酉，詔沿邊耕屯，課入登羨，管屯田官推賞，荊襄、兩淮及山砦如之。庚戌，邵武寇平。癸丑，詔自實法宜寬期限，監司、守臣其嚴戢吏奸，毋煩擾民。以吳淵為觀文殿學士、京湖制置使、知江陵府。己未，雨土。

夏四月乙酉，以江萬里知福州、福建安撫使。

五月，久雨。丁未，以監司、州郡闢書冗濫，詔申嚴禁止。己酉，李性傳薨。辛酉，太陰入畢。嘉定大雨、雹，與敘南同日地震。浙西大水。

六月辛未，大風。甲戌，太陰入氐。甲戌，李全子松壽葺舊海城，窺海道，賈似道調兵敗之，敕書獎諭，趣上立功等第、姓名推賞。戊子，洪天錫劾內官盧允叔、董宋臣，疏不報，竟去，詔遷太常少卿。辛卯，王野以御史胡大昌言罷給事中，依舊端明殿學士、提舉洞霄宮。

秋七月辛丑，太陰入氐。癸丑，以呂文德知鄂州，節制鼎、澧、辰、沅、靖五州。丙辰，謝方叔、徐清叟以御史朱應元言罷。辛酉，有流星大如太白。詔三省樞府機政，令董槐、程元鳳輪日判事取旨。壬戌，以謝方叔為觀文殿大學士、提舉臨安府洞霄宮。

八月乙丑朔，以董槐為右丞相兼樞密使，程元鳳簽書樞密院事、權參知政事，蔡抗為端明殿學士、同簽書樞密院事，徐清叟資政殿學士、提舉玉隆萬壽宮、任便居住。丁卯，歲星、熒惑在柳。己巳，太陰在氐。馬光祖兼節制和州、無為、安慶三郡屯田使。丙子，鄭性之薨。庚寅，福建安撫江萬里以臺臣李衢言罷新命、提舉武夷山沖祐觀。辛卯，應𢖟薨。

九月甲午朔，雷。丙午，以徐清叟為資政殿學士、提舉洞霄宮。丙辰，陳顯伯兼資善堂翊善，皮龍榮兼資善堂贊讀。壬戌，權中書舍人陳大方言：「劉子澄端平入洛之師，賈勇贊決，北兵方入唐州界，子澄巳率先遁逃，一敗塗地，二十年來，為國家患者，皆原於此，宜投之四裔。」詔罷子澄祠祿。

冬十月甲戌，太白晝見。丁丑，有流星出自畢。

十一月丁巳，熒惑犯太微垣上相星。十二月乙丑，嗣濮王善奐薨。丙子，少傅、節度使與歡薨，贈少師，追封奉化郡王。

四年春正月乙未，詔謝方叔奪職罷祠，謝修削三秩勒停。乙巳，太陰犯歲星。己酉，太陰犯熒惑。辛亥，以吳淵為京湖制置使兼夔路策應使，軍馬急切，便宜行事。庚申，蜀閫奏捷。辛酉，詔史嵩之觀文殿大學士，依前金紫光祿大夫、永國公致仕。

二月戊辰，雨雹。丙子，詔襲封衍聖公孫孔洙添差通判吉州，不厘務。

三月壬寅，以少師、嗣榮王與芮為太傅。乙卯，日暈周匝。丙辰，帝制《字民訓》賜改秩親民官。

夏四月庚午，月暈周匝。癸未，以程元鳳參知政事；蔡抗同知樞密院事；賈似道參知政事，職任依舊；李曾伯資政殿大學士、福建安撫使；吳淵進二秩，職任依舊；吳潛沿海制置使、判慶元府；馬光祖煥章閣直學士，職任依舊。

五月甲午，孫夢觀兼資善堂贊讀，章鑒兼資善堂直講。先聖五十代孫孔元龍賜迪功郎，授初品官。甲辰，羅氏鬼國遣報思、播言：大元兵屯大理國，取道西南，將大入邊。詔以銀萬兩，使思、播結約羅鬼為援。徐清叟奪資政殿大學士、罷祠祿，王野奪端明殿學士罷祠，仍褫執政恩數。丁未，太白晝見。詔申嚴老鼠隘防戍。襄、樊閫臣奏捷。甲寅，賜禮部進士文天祥以下六百一人及第、出身有差。

六月甲戌，朱祀孫太府寺簿、知瀘州兼潼川路安撫，任責瀘、敘、長寧邊防。浙江堤成。癸未，董槐罷。臺臣丁大全既累疏擊之，辭極詆毀，且以臺牒役隅兵夜半迫槐出關，物論殊駭；三學生屢上書以為言，詔以槐為觀文殿大學士、提舉臨安府洞霄宮。詔程元鳳、蔡抗可輪日判事，軍國重務取旨。丁亥，太白入井。

秋七月甲寅，知敘州史俊調舟師與大元兵戰，凡十三合，詔俊官三轉，仍帶閣門行宣贊舍人。乙卯，以程元鳳為右丞相兼樞密使，蔡抗參知政事，張磻端明殿學士、簽書樞密院事。

八月甲子，程元鳳上疏言正心、待臣、進賢、愛民、備邊、守法、謹微、審令八事。

九月壬辰，西南蕃呂告蠻目寧名天兄弟慕義與烏蘇蠻合力為國御難，詔各補承信郎。丙申，知邕州程芾以貪暴，詔削二秩罷之。甲寅，監察御史朱熠言：「境土蹙而賦斂日繁，官吏增而調度日廣。景德、慶歷時，以三百二十餘郡之財賦，供一萬餘員之奉祿；今日以一百餘郡之事力，贍二萬四千餘員之冗官。邊郡則有科降支移，內地則欠經常納解。欲寬民力，必汰冗員。」帝納焉。冬十月壬戌，太陰犯鬥。

十一月戊子朔，荊、襄閫臣以功狀來上，詔推賞將士。戊戌，京湖繼上戰功。詔：「蜀罹兵革，吾民重困，所當勞來撫摩，使之樂業。比聞官吏乃肆誅求，殊失培植邦本之意。自今四川制司戒飭屬郡，違者罪無赦，御史臺其嚴覺察。」乙巳，以監察御史吳衍、翁應弼劾太學武學生劉黻等八人不率，詔拘管江西、湖南州軍，宗學生與人匈等七人並削籍，拘管外宗正司。癸丑，以張磻同知樞密院事，丁大全端明殿學士、簽書樞密院事，馬天驥端明殿學士、同簽書樞密院事。詔戒群臣洗心飭行，毋縱於貨賄，其或不悛，舉行淳熙成法。又開國以來勛臣之裔，有能世濟其美而不世其祿者，所在州郡以聞。參知政事蔡抗輒擅去國，勉留不返，詔授職予祠，尋以林存言，寢其命。十二月戊午朔，熒惑犯填星。庚申，大元城棗陽。乙丑，以張磻兼參知政事。甲戌，獎諭荊閫吳淵，其有功將士，趣上姓名、等第推賞。

五年春正月丁亥朔，以趙葵為少保、寧遠軍節度使、京湖宣撫使、判江陵府兼夔路策應大使，進封衛國公；賈似道進知樞密院事、職任依舊；吳淵參知政事；李曾伯荊湖南路撫使兼知潭州；吳潛、趙與各官一轉。乙巳，雷。丙午，禁奸民作白衣會，監司、郡縣官等失覺察者坐罪。辛亥，吳淵薨，贈少師，謚莊敏。

二月戊午，四川嘉定上戰功。以賈似道為兩淮安撫使。辛酉，命趙葵兼湖廣總領財賦，餘晦淮西總領財賦。壬戌，築思州三隘。丁丑，布衣餘一飛、高杞陳襄陽備御策，詔命趙葵行之。

夏四月丁卯，詔襄陽安撫高達以白河戰功，轉行右武大夫、帶遙郡防禦使；……

五月庚申，雨。丁卯，城荊山，置懷遠軍荊山縣。詔賈似道官兩轉。戊寅，詔京湖、沿江、海道嚴備舟師防遏。辛巳，復劍門壘，賞蒲擇之官兩轉，朱祀孫、蒲黼、楊大淵、韓勇各官四轉。壬午，夏貴正任吉州刺史、帶御器械、鎮江駐扎都統制、知懷遠軍。

六月丙戌，太白、歲星合於翼。辛卯，太陰入氐。丁酉，祈雨。馬天驥以臺臣言罷，詔依舊端明殿學士、提舉臨安洞霄宮。

秋七月丙辰，祈雨。戊午，雨。己未，太白晝見。丁卯，有流星大如桃。丙子，太陰入井。

八月丙戌，光化軍奏捷。台州火。癸巳，詔謝方叔仍舊職，蔡抗以資政殿學士並領祠在京。甲午，給事中邵澤等言謝方叔罪狀，詔寢祠命。丙申，京城火。庚子，以張磻參知政事，丁大全同知樞密院事兼權參知政事。己酉，史嵩之薨，贈少師，謚莊肅。

九月壬子朔，詔今後臺臣遷他職，輒出關，以違制論，仍著為令。辛酉，祀明堂，大赦。

冬十月庚寅，張磻薨，贈少師。癸巳，雷。甲午，虹見。丁酉，以林存簽書樞密院事。庚子，詔皇子忠王祺授鎮南、遂安軍節度使，皇女進封升國公主。

十一月丙辰，李曾伯兼節制廣南，任責邊防。乙丑，獎諭安南國，賜金器幣、香茗。乙亥，詔京湖帥臣，黃平、清浪、平溪分置屯戍。庚辰，詔三邊郡縣官毋擅離職守，諸制帥臣其嚴糾察。十二月壬午，李曾伯依舊資政殿學士、湖南安撫使兼廣南制置使，移司靜江府。丁未，熒惑入氐。

六年春正月辛亥朔，以丁大全參知政事兼同知樞密院事，林存兼權參知政事。癸亥，詔出封樁庫銀萬兩付蜀閫。辛未，詔授成穆皇后弟太師郭師禹孫善庸承務郎，仍免銓注差。癸酉，罷李曾伯廣西經略，以廣南制置大使兼知靜江府。其經略司官屬，改充制司官屬。甲戌，詔樞密院編修官呂逢年詣蜀閫，趣辦關隘、屯柵、糧餉，相度黃平、思、播諸處險要緩急事宜，具工役以聞。戊寅，雷。

二月辛巳朔，以馬光祖為端明殿學士、京湖制置使、知江陵府，兼夔路策應、湖廣總領財賦屯田事。壬辰，雨土。

三月辛亥朔，祈雨。丙辰，馬光祖請以呂文德、王鑒、王登、汪立信等充制司參議官及闢制司準備差使等官，詔光祖開閫之初，姑從所請。戊辰，以馬光祖兼荊湖北路安撫使。庚午，熒惑退入氐。甲戌，詔湖北提點刑獄文復之移司江陵，兼京湖制司參議官。

夏四月庚辰朔，詔：自冬徂春，天久不雨，民失東作。自四月一日始，避殿減膳，仰答譴告。癸未，程元鳳等以久旱乞解機務，詔不允。甲申，大雨。丙申，群臣三表請御正殿，從之。丁酉，詔田應己思州駐扎御前忠勝軍副都統制，往播州共築關隘防禦。己亥，臺臣朱熠劾沿江制置副使呂好問黃州之役貪酷誤事，詔褫職。乙巳，程元鳳罷，以觀文殿學士判福州，尋提舉洞霄宮。丙午，趙葵三辭免福建安撫使，詔授醴泉觀使兼侍讀。丁未，以丁大全為右丞相兼樞密使，林存同知樞密院事兼權參知政事，朱熠端明殿學士、簽書樞密院事。

五月庚戌朔，詔襄、樊解圍，高達、程大元應援，李和城守，皆有勞績，將士用命，深可嘉尚，其亟議行賞激。癸丑，詔懷遠、漣水相繼奏功，夏貴官兩轉，兼河南招撫使。毛興轉右武大夫，並依舊任。丁巳，李曾伯言：「廣西多荒田，民懼增賦不耕，乞許耕者復三年租，後兩年減其租之半，守令勸墾闢多者賞之。」奏可。丙寅，命嗣榮王與芮判大宗正事。丁卯，嗣秀王師彌薨。

六月癸巳，臺臣戴慶炣劾淮東總領趙與時，奪職鐫秩。

秋七月庚戌，城凌霄山，詔朱祀孫進一秩，易士英帶行閣門宣贊，餘轉官有差。癸丑，熒惑犯房宿。戊午，趙葵四辭免醴泉觀使兼侍讀，乞外祠，從之。戊辰，蜀郡劉整上捷，詔推恩賞。癸酉，知平江府餘晦，以臺臣戴慶炣言曩敗績於蜀，誤國欺君，詔奪寶章閣待制罷任，追冒支官錢。甲戌，詔前福建漕臣高斯得已奪職鐫官，其贓百餘萬嚴限征償，以懲貪吏。乙亥，呂文德入播州，詔京湖給銀萬兩。

八月癸未，太陰行犯熒惑。戊戌，詔上流鎖江防禦。癸卯，詔申嚴倭船入界之禁。

九月壬子，詔蜀、廣、海道申嚴防遏。甲寅，詔安南情狀叵測，申飭邊防。戊辰，安豐上戰功。有流星透霞。

冬十月丙子朔，詔蜀中將帥雖未克復成都，而暴露日久，戰功亦多，宜與序升，其亟條具以聞。丁丑，以俞興為四川制置副使、知嘉定府兼成都安撫副使。乙酉，詔知隆慶府楊禮守安西堡有功，官兩轉。戊子，大元兵攻通、泰州。庚寅，廣南劉雄飛奏橫山之功，詔雄飛官三轉，部兵將校官兩轉。辛卯，詔常州、江陰、鎮江發米振贍淮民。

十一月己酉，林存罷，以資政殿學士知建寧府。癸丑，穎州上戰功，詔亟推賞，以示激厲。詔追復余玠官職。甲寅，築黃平，賜名鎮遠州，呂逢年進一秩。詔撫諭沿邊將士。丙辰，給事中張鎮言：徐敏子曩帥廣右，嗜殺黷貨，流毒桂府。詔仍舊羈管隆興府。丁巳，葉夢鼎依舊職知隆興府。壬戌，以朱熠同知樞密院事兼權參知政事，饒虎臣端明殿學士、同簽書樞密院事，賈似道樞密使、兩淮宣撫使。甲子，太陰犯權星。丁卯，東海失守，賈似道抗章引咎，詔令以功自贖，特與放罪。甲戌，淮東帥臣奏大元兵退。填星、熒惑在危。十二月戊寅，詔改來年為開慶元年。庚辰，大元兵渡馬湖入蜀，詔馬光祖時暫移司峽州，六郡鎮撫向士璧移司紹慶府，以便策應。癸未，房州上戰功。丙戌，詔置橫山屯。丁亥，向士璧不俟朝命進師歸州，捐貲百萬以供軍費；馬光祖不待奏請招兵萬人。捐奉銀萬兩以募壯士，遂有房州之功。詔士璧、光祖各進一秩。辛丑，詔李曾伯城築關隘，訓練民兵峒丁，申嚴防遏。填星、太白、熒惑合於室。

開慶元年春正月乙巳朔，詔飭中外奉公法，圖實政。馬光祖與執政恩數。李曾伯進觀文殿學士。己酉，大元兵攻忠、涪，漸薄夔境，詔蒲擇之、馬光祖戰守調遣，便宜行事。辛亥，詔：「戍蜀將士，頻年戰御，暴露可閔。今申命蒲擇之從優犒師，春防畢日即與更戍，其輒逃歸者從軍令。」癸丑，詔呂文德城黃平，深入蠻地，撫輯有方，與官三轉。庚申，詔知賓州呂振龍，知象州奚必勝，兵至聞風先遁，兵退乃返，並追毀出身文字，竄遠郡。橫州守臣劉清卿設隘堅守，與官一轉。壬戌，監察御史章士元言謝方叔帥蜀誤國，詔方叔更與鐫秩，其子修竄廣南。癸亥，左司諫沈炎言餘晦壞蜀，幕屬李卓、王克己濟惡斂怨，詔晦、卓、克己各奪兩官。丙寅，印應飛依舊職知鄂州兼湖北轉運使。丁卯，賈似道以樞密使為京西湖南北四川宣撫大使、都大提舉兩淮兵甲、湖廣總領、知江陵府。蜀帥蒲擇之以重兵攻成都，不克。大元兵破利州、隆慶、順慶諸郡，閬、蓬、廣安守將相繼納降，又造浮梁於涪州之藺市。戊辰，以李庭芝權知揚州。

二月乙亥朔，詔京西提刑王登提兵援蜀，功未及成，繼志以歿，贈官五轉，致仕恩外，仍官一子。」庚辰，以趙與為觀文殿學士、兩淮安撫制置使兼知揚州。乙酉，出內庫緡錢三千萬助邊用。丙戌，以馬光祖為資政殿學士、沿江制置使、江東安撫、知建康府、行宮留守。己丑，詔蠲建康、太平、寧國、池州、廣德等處沙田租。壬辰，詔蠲漣水軍制司所收屯田租。乙未，發平糶倉米三萬，減直振在京民。辛丑，涪州報大元兵退。

三月庚戌，詔印應雷、黃夢桂赴都堂稟議。命有司縣重賞募將士，毀藺市浮梁。癸丑，詔：蜀死節臣、雲頂山諸處將士，咸褒錄其後。丁巳，以呂文德為保康軍節度使、四川制置副使兼知重慶府。庚申，馬光祖奏大元兵自烏江還北。辛酉，雨土。

夏四月甲戌朔，以段元鑒、楊禮堅守城壁，歿於王事，詔各贈奉國軍節度使，封「二字」侯，立廟賜額。致仕恩外，更官一子成忠郎。丁丑，以向士璧為湖北安撫副使、知峽州，兼歸、峽、施、珍、南平軍、紹慶府鎮撫使。甲申，詔：守合州王堅嬰城固守，百戰彌厲，節義為蜀列城之冠，詔賞典加厚。乙酉，知施州謝昌元自備緡錢百萬，米麥千石，築郡城有功，詔官一轉。乙未，詔賜夏貴溧陽田三十頃。丙申，以呂文德兼四川總領財賦。

五月甲辰朔，城金州、開州。辛亥，雨雹。乙卯，達州上呂文德等戰功，詔遷補有功將士。丁巳，詔湖北諸郡去年旱潦饑疫，令江陵、常、澧、岳、壽諸州發義倉米振糶，仍嚴戢吏弊，務令惠及細民。乙丑，行開慶通寶錢。辛未，賜禮部進士周震炎以下四百四十二人及第、出身有差。婺州大水，發義倉米振之。

六月甲戌，呂文德兵入重慶。詔諭四川軍民共奮忠勇，效死勿去，有功行賞，靡間邇遐。有能效順來歸，悉當宥過加恤。仍獎呂文德斷橋信道之功，命兼領馬軍行司。辛巳，以朱熠參知政事，饒虎臣同知樞密院事。丙戌，南平來報戰功。戊戌，詔申嚴海道防禦。己亥，詔獎諭賈似道。壬寅，以李庭芝直寶謨閣、湖北安撫副使兼知峽州。太白晝見。

秋七月辛亥，太白入井。癸亥，蔡抗薨，贈少保，謚文肅。以知播州楊文、知思州田應庚守御勤勞，詔各官一轉。

八月甲申，以濠州統制張斌柘塘之戰，歿於王事，贈官三轉，仍與一子下班祗應。乙酉，降人來言：大元憲宗皇帝崩於軍中。戊子，詔吳潛開閫海道，勤勞三年，屢疏求退，仍舊觀文殿大學士、判寧國府、特進、崇國公。辛卯，命呂文德兼湖北安撫使。庚子，太白犯權星、熒惑。

九月壬子，賈似道表言大元兵自黃州沙武口渡江、，中外震動。己未，嗣濮王善騰薨。庚申，以吳潛兼侍讀、奉朝請，戴慶炣端明殿學士、簽書樞密院事。下詔責己，勉諭諸閫進兵。壬戌，詔出內府緡錢千萬、銀五萬兩、帛五萬匹給宣司，緡錢五百萬、銀三萬兩、帛三萬匹給沿江副司犒師。詔：已命御史陳寅趣淮東調兵五萬，應援上流。癸亥，趙葵特進、觀文殿大學士，封衛國公，判慶元府、沿海制置使。命侍御史沈炎往沿江制置副司趣兵援鄂渚。再出內庫緡錢五百萬、銀二萬兩、帛二萬匹給兩淮制司，緡錢三百萬、銀萬兩、帛萬匹給沿江制司，以備軍賞。戊辰，太白犯熒惑。己巳，詔賈似道兼節制江西、二廣人馬，通融應援上流。庚午，合州解圍，詔王堅寧遠軍節度使，依前左領軍衛上將軍、興元府駐扎御前諸軍都統制兼知合州、節制軍馬，進封清水縣開國伯。

冬十月辛未朔，丁大全罷，以觀文殿大學士判鎮江府。壬申，以吳潛為左丞相兼樞密使，進封相國公；賈似道為右丞相兼樞密使，進封茂國公，宣撫大使等如舊。癸酉，命趙葵為江東宣撫使，馬光祖移司江州應援鄂州，史巖之沿江制置副使，移司壽昌軍應援鄂州。丙子，改封吳潛為慶國公。丁丑，詔給還浙西提舉常平司歲收上亭戶沙地租二百萬，永勿復徵。庚辰，詔合州圍解，宣閫制臣及二三大將之功，宜加優賞。呂文德授檢校少師，李遇龍進三秩、權刑部侍郎，各賜金幣；將佐以下，進秩、賜金有差。詔自今月十一日始，避殿減膳徹樂。又詔：「比者蜀道稍寧，然干戈之餘，瘡痍未復，流離蕩析，生聚何資。咨爾旬宣之寄，牧守之臣，輕徭薄賦，一意撫摩，恤軍勞民，庶底興復。其被兵百姓，遷入城郭，無以自存者，三省下各郡以財粟振之。」壬午，御史陳寅言：知江州袁玠貪贓不悛，殘賤州邑。詔削玠五秩、竄南雄州。癸未，丁大全落職、罷新任。乙酉，雷。丙戌，以趙葵為沿江、江東宣撫使，置司建康，任責捍禦。癸巳，向士璧權兵部侍郎、湖南安撫使兼知潭州，任責廣西邊防。十一月壬寅，以朱熠權知樞密院事，饒虎臣、戴慶炣並權參知政事。癸卯，呂文福帶遙郡防禦使、河南招撫使、知淮安軍。詔追毀袁玠出身以來文字，除名不敘，移萬安軍。戊申，詔求直言。辛亥，舟師戰滸黃洲。乙卯，詔趙葵授少保、觀文殿大學士、江東西宣撫使，進封益國公，其饒、信、袁、臨、撫、吉、隆興官軍民兵，並聽節制調遣，諮訪、罷行、黜陟皆得便宜行事。以緡錢五百萬、銀五萬兩給其用。丙辰，詔選精銳招信、泗州千人，揚州拱衛軍千人，安豐、濠州各千五百人，赴京聽調遣。庚申，夏貴入見，帝撫勞甚至。閏十一月甲戌，詔出內帑緡錢五千萬犒內外諸軍。丁丑，以向士璧為湖南制置副使，餘職仍舊，賜金帶。己卯，熒惑入氐。癸未，諸將陶林、文通進兵有功，詔林帶行遙郡刺史，文通轉武功大夫，賜銀有差。甲申，以印應雷為軍器監、淮西總領財賦兼江東轉運判官，呂文德檢校少保、京西湖北安撫使兼制置使、知鄂州兼侍衛馬軍都指揮使。己丑，皮龍榮兼資善堂翊善。庚寅，陶林奏沼山寺戰功。癸巳，向士璧連以功狀來上。乙未，詔降周震炎第四甲出身。丙申，賈似道表：大戰數合，皆有功。

十二月己亥朔，賈似道言鄂州圍解，詔論功行賞。丁未，熒惑犯房宿、鉤鈐星。辛亥，詔改來年為景定元年。壬子，改封吳潛為許國公，賈似道為肅國公。

本紀第四十五

理宗五

景定元年春正月丙子，詔獎賈似道功。庚辰，歲星、熒惑合在尾。壬辰，詔：「知涪州趙，聚糧不運餉兵士，遂為北有，已削一秩，罰輕，再削兩秩。」乙未，潼川城仙侶山。賈似道言：「高達守鄂州城凡三月，大元師北還。」二月丙午，詔賈似道以緡錢三千萬犒師，並示賞功之典。己酉，以高達為寧江軍承宣使、右金吾衛上將軍，賜緡錢五十萬；呂文德賜緡錢百萬、浙西良田百頃；鄂州戰守將士賜緡錢三千萬；王鑒、孫虎臣、蘇劉義等各官十轉。高達遷湖北安撫副使、知江陵府兼夔路策應使，陳奕、阮思聰並正任防禦使。江西、湖南帥司言：大元兵破瑞州、臨江軍城，興國、壽昌、洪、撫、全、永、衡諸郡民皆被兵，存者奔竄它所。甲寅，詔臨江守臣陳元桂死節，官五轉，贈寶章閣待制。與一子京官、一子選人恩澤。給緡錢十萬治葬，立廟死所，謚曰正節。瑞州守臣陳昌世治郡雖有善政，兵至，民擁之以逃，以棄城失守，削三秩勒停。」乙卯，詔孫虎臣和州防禦使，張世傑以下十三人各官五轉；立功將士並補兩官資，賜銀絹。庚申，雨雹。辛酉，大元遣偏師自大理由廣南抵衡州，向士璧會合劉雄飛逆戰於道，俘民獲還者甚眾。詔雄飛升保康軍承宣使，餘轉官、賜銀錢。賈似道賜金器千兩、幣千匹，命國子監主簿劉錫趣召赴闕。向士璧遷兵部侍郎，職任依舊。呂文德、高達、陳奕等各賜金幣有差。丙寅，大元軍過分寧、武寧二縣，河湖砦都監權巡檢張興宗死之，詔贈武翼郎，官一子承信郎，以緡錢三萬給其家。湖南諸將溫和轉左武大夫、帶行遙郡刺史，李虎官三轉、帶行閣門宣贊，鄮進帶行復州團練使，各賜銀絹，旌其守禦之功。

三月戊辰朔，日有食之。庚午，命夏貴兼黃、壽策應使，總舟師。癸酉，以橫山之戰將士效節，多死行陣，總管張世雄、沉彥雄、陳喜、秦安、李孝信、鄭俊、李安國各贈十官資，賜緡錢萬恤其家。甲戌，賞夏貴鴻宿州、白鹿磯戰功，遷福州觀察使，職任仍舊。將士推賞。乙亥，詔全、岳、永、衡、柳、象、瑞、興國、南康、隆興、江州、臨江、潭州諸縣經兵，農民失業，應開慶元年以前二稅盡除之。癸未，賈似道奏蘱草坪大戰，進至黃州。乙酉，詔範文虎轉左武大夫、環衛官、黃州武定諸軍都統制，張世傑環衛官、職任依舊。鄂州統制張勝死於漢陽戰陣，贈官五轉，官其子煥進武校尉。丙戌，賈似道言，自鄂趨黃，與北朝回軍相遇，諸將用命捍禦。詔孫虎臣、範文虎、張世傑以下各賜金帛。

夏四月戊戌朔，侍御史沈炎疏吳潛過失，以「忠王之立，人心所屬，潛獨不然，章汝鈞對館職策，乞為濟邸立後，潛樂聞其論，授汝鈞正字，奸謀叵測。請速詔賈似道正位鼎軸。」詔朱熠、戴慶炣輪日判事，大政則共議以聞。己亥，賈似道表言夏貴等戰新生洲，進至白鹿磯，皆身自督戰有功。詔赴闕。庚子，以王堅為侍衛步軍司都指揮使。戊申，以劉整知瀘州兼潼川安撫副使。己酉，揚州大火。吳潛以觀文殿大學士提舉臨安府洞霄宮。癸丑，進賈似道少師，依前右丞相兼樞密使，進封衛國公；朱熠知樞密院事兼參知政事；饒虎臣參知政事；戴慶炣同知樞密院事兼參知政事，皮龍榮端明殿學士、簽書樞密院事。己未，以夏貴為保康軍承宣使、左金吾上將軍、知淮安州兼淮東安撫副使、京東招撫使，賜金器幣、溧陽田三十頃。壬戌，進馬光祖資政殿大學士，職任依舊。癸亥，以呂文德兼夔路策應使。丙寅，命馬光祖兼淮西總領財賦。

五月戊辰朔，詔趙葵依舊少保、兩淮宣撫使、判揚州，進封魯國公；徐清叟觀文殿大學士、知建寧府。饒虎臣罷。壬申，李曾伯、史巖之並落職解官，曾伯坐嶺南閉城自守，不能備御；巖之坐鄂州圍解，大元兵已渡江北還，然後出兵，又命程芾任事，以致敗績。甲戌，詔贈呂文信寧遠軍承宣使，立廟賜額，子師憲帶行閣職，更與兩子承信郎；輔周和州防禦使，錄其白鹿磯死事。乙亥，詔李虎馭軍無律，貸命追奪、竄鬱林州。丁丑，賜賈似道玉帶。庚辰，戴慶炣卒，贈資政殿大學士。壬午，熒惑犯鬥。癸未，以皮龍榮兼權參知政事；沈炎端明殿學士、同簽書樞密院事；馬坤鄂州都統制，駐扎江陵府。甲申，祈雨。戊子，詔饒虎臣以資政殿學士提舉臨安府洞霄宮、任便居住。楊棟召赴闕。壬辰，以姚希得為敷文閣待制、知慶元府兼沿海制置使。乙未，詔李庭芝起復秘閣修撰、主管兩淮安撫制置司公事兼知楊州。

六月丁酉朔，夏貴奏淮安戰功。庚子，竄丁大全於南康軍。壬寅，詔立皇子忠王祺為皇太子，賜字長源。戊申，王野卒。壬子，賜李遇龍金帶。陳奕帶御器械，依舊鎮江駐扎御前諸軍都統制，賜田三十頃。詔升巢縣為鎮巢軍。甲寅，楊棟、葉夢鼎並太子詹事。乙卯，陳韡進一秩、福建安撫使、知福州，徐清叟觀文殿學士、知泉州。

秋七月丁卯朔，皇太子入東宮，行冊禮，大赦。壬申，貴妃閻氏薨，賜謚惠昭。東南有星如太白。丁亥，命皇太子昕朝侍立。戊子，上謂宰執曰：「北朝使來，事體當議。」賈似道奏：「和出彼謀，豈容一切輕徇？倘以交鄰國之道來，當令入見。」己丑，侍御史何夢然劾丁大全、吳潛欺君無君之罪。庚寅，賈似道兼太子少師，朱熠、皮龍榮、沉炎並兼賓客。辛卯，詔丁大全削三秩、謫居南安軍，吳潛奪觀文殿大學士，罷祠，削二秩、謫居建昌軍。癸巳，詔舉孝廉。

八月壬寅，以程元鳳為淮、浙發運使、判平江府。己酉，太陰犯填星。詔皇太子受冊畢，賈似道、朱熠、皮龍榮、沉炎各進一秩，東宮官吏諸軍兵等官一轉，餘皆推恩。壬子，與𢤉薨，贈少師，謚忠憲。太白犯房。壬戌，李曾伯、史巖之各削二秩。甲子，饒虎臣削二秩，奪資政殿學士，罷祠。

九月癸酉，守瀘州劉整以功來上。丁丑，知漳州、節制屯戍軍馬洪天錫言，援例創闢乾官一員，報行軍機密文字，奏可。辛巳，祀明堂，大赦。丙戌，熒惑犯壁。戊子，李松壽犯淮安。

冬十月乙未朔，詔申嚴邊防。甲辰，詔黨丁大全、吳潛者，臺諫其嚴覺察舉劾以聞，當置於罪，以為同惡相濟者之戒。時似道專政，臺諫何夢然、孫附鳳、桂錫孫、劉應龍承順風指，凡為似道所惡者無賢否皆斥，帝弗悟其奸，為下是詔。戊申，李松壽修南城，詔趣淮閫調兵毀之。壬子，破李松壽兵於漣水城下，夷南城舊址。乙卯，有星自東北急流向太陰。壬戌，竄吳潛于潮州。

十一月丙寅，詔內侍何時修削二秩，永罷不敘。洪燾知臨安府兼浙西安撫使。壬午，以中軍統制、知簡州馬千權興州都統兼知合州。戊子，熒惑與填星順行，太陰犯房。十二月甲午朔，詔華亭奉宸莊，其隸外廷助軍餉。包恢敘復元官職、知常州。辛丑，建陽縣嘉禾生，一本十五穗，詔改建陽為嘉禾縣。甲寅，呂文德上夔路戰功。乙卯，少師、廬陵郡王思正薨，謚簡惠。印應雷直徽猷閣、知江州、主管江西安撫司公事，節制蘄、黃、興國三郡。庚申，以監察御史桂錫孫言，追寢全子才敘復之命。

二年春正月癸亥朔，詔：「監司率半歲具劾去贓吏之數來上，視多寡為殿最，行賞罰。守臣助監司所不及，以一歲為殿最，定賞罰。本路、州無所劾，而臺諫論列，則監司守臣皆以殿定罰。有治狀廉聲者，摭實以聞。」乙丑，城安慶。詔馬光祖進二秩。丁丑，命皇太子謁拜孔子於太學。己卯，福建安撫使陳韡累疏請老，詔進一秩，守觀文殿學士致仕。以董槐判福州、福建安撫使。乙酉，詔封張栻為華陽伯，呂祖謙開封伯，從祀孔子廟庭。

二月丙申，孫虎臣戰邳州，全師而歸。癸卯，詔諸路監司申嚴偽會賞罰之令。甲寅，進封周國公主。

三月壬戌朔，日有食之。乙亥，故寧遠軍承宣使張祥、都統制閻忠進，以援蜀之功，祥贈節度使，忠進贈復州團練。除恩澤外，各更官一子承信郎，賜緡錢二萬。戊寅，賈似道等上《玉牒》、《日歷》、《會要》、《經武要略》及孝宗、光宗、寧宗《實錄》，詔似道、皮龍榮、朱熠、沉炎各進二秩。

夏四月癸巳朔，餘思忠追毀出身文字，除名勒停、竄新州。乙未，以皮龍榮參知政事，沉炎同知樞密院事兼權參知政事，何夢然簽書樞密院事，俞興保康軍承宣使、四川安撫制置使。丙申，呂文德超授太尉、京湖安撫制置屯田使、夔路策應使兼知鄂州，李庭芝右文殿修撰、樞密都承旨、兩淮安撫制置副使、知揚州。己亥，詔申嚴江防。壬寅，呂文德兼湖廣總領財賦。乙巳，馬天驥資政殿學士、知福州、福建安撫使，呂文福帶御器械、淮西安撫副使兼知廬州，官一轉。戊申，馬光祖進觀文殿學士，職任依舊。乙卯，竄吳潛於循州。丙辰，竄丁大全於貴州，追削二秩。丁巳，楊鎮授左領軍衛將軍、駙馬都尉，高達知廬州、淮西安撫副使。

五月癸亥，賈似道請祠祿，詔不允。庚午，謝方叔敘復觀文殿大學士致仕。戊寅，以劉雄飛知夔州、夔路安撫使。乙酉，王堅遷左金吾衛上將軍、湖北安撫使兼知江陵府。

六月乙未，詔霖雨為沴，避殿、減膳、徹樂。乙巳，詔近畿水災，安吉為甚，亟講行荒政。辛亥，以範文虎為左領軍衛大將軍，主管侍衛步軍司兼馬軍司。

秋七月甲子，蜀帥俞興奏守瀘州劉整率所部兵北降，由興構隙致變也。至是，興移檄討整。辛未，制置使蒲擇之坐密通蠟書叛賊羅顯，詔竄萬安軍。太陰犯鬥。乙亥，以厲文翁為資政殿學士、沿海制置使、知慶元府。戊寅，王惟忠家訟冤，詔奪謝方叔合得恩數。丁大全責授新州團練使、貴州安置。臺臣吳燧奪職罷祠，陳大方、胡大昌皆鐫官。壬午。陳韡卒，贈少師，謚忠肅。丙戌，吳潛責授化州團練使、循州安置。

八月壬辰，命韓宣兼常德、辰、沅、澧、靖五郡鎮撫使。呂文德兼四川宣撫使，範文虎以白鹿磯之功賞七官，以五官轉行遙郡防禦使，餘官給憑。丁酉，詔奪向士璧從官恩數，窮竟侵盜掩匿之罪。時以兵退，遣官會計邊費，似道忌功，欲以污篾一時閫臣，士璧及趙葵、史巖之、杜庶皆責征償。信州謝枋得以趙葵檄給錢粟募民兵守御，至是，自償萬緡。壬寅，築周國公主館於安濟橋。乙巳，以江萬里為端明殿學士、同簽書樞密院事，依執政恩數。

九月辛酉，詔湖、秀二郡水災，守令其亟勸分，監司申嚴荒政。乙亥，李庭芝言李松壽已遁。大元使赦經久留真州，帝趣與錫賚。經之留，謀出賈似道，帝惑其言不悟。蓋似道在鄂時，值我世祖皇帝歸正大位撤兵，似道自詭有再造之功，諱言歲幣及講和之事，故不使經入見。

冬十月癸巳，呂文德言已復瀘州外堡，擬即對江壘石為城，以示持久之計，從之。戊戌，雷電。甲申，詔申獎賈似道鄂州之功。丙午，以何夢然同知樞密院事兼參知政事。癸丑，程元鳳授特進、觀文殿大學士、醴泉觀使兼侍讀。甲寅，皇太子擇配，帝詔其母族全昭孫之女擇日入見。寶祐中，昭孫沒於王事，全氏見上，上曰：「爾父死可念。」對曰：「臣妾父固可念，淮、湖百姓尤可念。」上曰：「即此語可母天下。」迨開慶丁大全用事，以京尹顧巖女為議，大全敗，故有是命。丙辰，沈炎資政殿學士、提舉臨安府洞霄宮、任便居住。

十一月己未朔，劉雄飛和州防禦使、樞密副都承旨、四川安撫制置副使兼知重慶府、四川總領、夔路轉運使。庚申，周國公主館成，詔董宋臣、李忠輔各官一轉。甲戌，資政殿學士致仕汝騰卒，贈官四轉，謚忠清。安南國貢像二。丁丑，馬光祖提領戶部財用兼知臨安府、浙西安撫使。下嫁周國公主於楊鎮。己卯，以鎮為宜州觀察使，賜玉帶，尋升慶遠軍承宣使。詔：「駙馬都尉楊鎮家合有賞典，楊蕃孫官兩轉，楊鐸、楊鑒官一轉，並直秘閣，餘轉官進封有差。」癸未，封全氏永嘉郡夫人。十二月庚寅，改竄蒲擇之於南康軍。辛卯，宰臣奏：「太子語臣等言：『近奉聖訓，夫婦之道，王化之基，男女正位，天地大義。平日所講修身齊家之道，當真履實踐，勿為口耳之學。』請宣付史館，永為世程法。」從之。甲午，以皮龍榮兼權知樞密院事，何夢然參知政事兼太子賓客，馬光祖同知樞密院事兼太子賓客、知臨安府。己亥，太陰犯五車。壬寅，江萬里依舊端明殿學士、提舉臨安府洞霄宮、任便居住。癸卯，冊永嘉郡夫人全氏為皇太子妃。

三年春正月戊子朔，詔申飭百官盡言。詔量移丁大全、吳潛黨人，並永不錄用。壬戌，詔：「陳塏等耆年奉祠，宜示崇獎：陳塏端明殿學士，林彬之寶章閣待制，史季溫直華文閣，丁仁直寶謨閣，仍並予祠祿。」甲子，福建路安撫使馬天驥進資政殿大學士，職任依舊。乙丑，詔諭西蜀郡縣等官，已授遇闕，毋遙受虛批月日，違期不赴。丁卯，以善諮嗣濮王。戊辰，周國公主進封周、漢國公主。庚午，賜賈似道第宅於集芳園，給緡錢百萬，就建家廟。甲戌，詔權知梁山軍李鑒守城有功，帶行閣門宣贊舍人，就知梁山軍。復瀘州，改為江安軍。呂文德進開府儀同三司。

二月丁亥朔，臨安、安吉、嘉興屬邑水，民溺死者眾，詔守臣給示彗瘞之。詔獎諭制置司，其立功參贊將士，進秩、升職犒給有差。乃裕授檢校少保。以皮龍榮為資政殿大學士、知潭州、湖南安撫使。乙巳，太陰入氐。戊申，詔省試中選士人覆試於御史臺，為定制。庚戌，李璮以漣、海三城叛大元來歸，獻山東郡縣。詔改漣水為安東州，授璮保信寧武軍節度使、督視京東河北等路軍馬、齊郡王，復其父李全官爵。璮即松壽。

三月乙丑，以孫附鳳為端明殿學士、簽書樞密院事兼太子賓客。辛未，詔升海州東海縣為東海軍。丁丑，汪立信升直華文閣、知江州、主管江西安撫司公事，節制蘄、黃、興國三郡軍馬。庚辰，呂文福依舊職差知濠州兼淮西招撫使。

夏四月庚寅，太白晝見。庚子，熒惑與歲星合在危。甲辰，有流星大如杯。

五月壬戌，熒惑犯壁壘陣。丙寅，雨雹。己巳，詔：「廣西靜江屯田，小試有效，其邕、欽、宜、融、柳、象、潯諸州守臣任責措置，經略安撫以課殿最，仍條具來上。」辛未，馬光祖以病請祠，詔知福州兼福建安撫使。丁丑，賜禮部進士方山京以下六百三十七人及第、出身。庚辰，夏貴上蘄縣戰功。

六月戊子，詔李璮受圍，給銀五萬兩，下益都府犒師，遣青陽夢炎率師援之。庚寅，以孫附鳳兼權參知政事，楊棟端明殿學士、同簽書樞密院事兼太子賓客。壬辰，吳潛沒於循州，詔許歸葬。己亥，董槐乞致仕，詔授特進。戊申，詔青陽夢炎援李璮，不俟解圍，輒提援兵南歸，諭制置司劾之。己酉，有流星大如熒惑。庚戌，安南國王日煚上表乞世襲，詔授檢校太師、安南國王，加食邑，男威晃授靜海軍節度觀察處置使、檢校太尉兼御史大夫、上柱國、安南國王、效忠順化功臣，仍賜金帶、器幣、鞍馬。癸丑，詔應謫臣僚終於貶所者，許令歸葬。

秋七月丙辰，詔州縣官廩祿不時給者，御史臺覺察，或以他物折支，計贓論罪。壬戌，董槐薨，贈少師，謚文清。庚午，周、漢國公主薨，賜謚端孝。壬申，江州都統聶世興調遣入蜀，托疾憚行，詔奪二秩，押往京湖制司自效。戊寅，侍御史範純父言：「前四川制置使俞興，妬功啟戎，罷任鐫秩，罰輕，乞更褫奪，以紓眾怒。」奏可。辛巳，詔重修《吏部七司條法》。癸未，詔申嚴諸路郡縣苛取苗米之禁。甲申，夜有白氣亙天。

八月甲午，海州石湫堰成，詔知州張漢英帶行遙郡刺史、馬步軍副總管，帶行環衛官。丁酉，築蘄州城。知州王益落階官，正任高州刺史；制置使汪立信上《新城圖》，詔獎諭。戊戌，李璮兵敗，為大元所誅，事聞，詔沿邊諸郡嚴邊防。汪立信升直敷文閣、主管沿江制置司公事、知江州、主管江西安撫司公事。癸卯，太陰犯昴。乙巳，沿江制置使姚希得進寶章閣學士，職任依舊。

九月壬申，召陳奕赴樞密院稟議。丙子，有流星大如太白。丁丑，溫州布衣李元老，讀書安貧，不事科舉，今已百四歲，詔補迪功郎致仕，本郡給奉。閏九月甲申朔，太白晝見。丙戌，流星透霞，大如太白。戊戌，詔刑部長貳、大理卿、少卿，歲終無評事可舉，即舉在京三獄官。庚子，有流星大如太白。丙午，詔應知縣罪罷，雖經赦，毋注緊、望闕，著為令。戊申，詔：「紹興府火，給貸居民錢，今及二載，民貧可憫，悉除勿征。」冬十月乙卯，詔蠲四川制總、州縣鹽酒榷額。己未，太陰犯歲星。甲子，以楊棟簽書樞密院事、兼權參知政事兼太子賓客，葉夢鼎端明殿學士、同簽書樞密院事兼太子賓客。丁卯，呂文德言遣將校御敵，多逗遛不進，且奏功失實，具姓名上聞。詔呂文煥、王達、趙真削兩秩，馬坤、王甫削一秩，餘貶降有差。太陰犯五車星。庚午，太白入氐。甲戌，歸化州岑從毅納土輸賦，獻丁壯為王臣。詔改歸化為來安州，從毅進秩修武郎、知州事，令世襲。丙子，詔安豐六安縣升軍使。

十一月壬辰，丁大全竄貴州，招游手，立將校，置弓矢舟楫，縱僕隸淫虐軍民，詔奪大全貴州團練使，移置新州。癸巳，馬光祖乞祠祿，詔提舉臨安府洞霄宮、任便居住。丙申，徐清叟薨，贈少師，謚忠簡。丁酉，資陽砦主萬戶小哥及其子眾家奴叛來降，詔小哥賜姓王，名永堅，補武翼大夫、夔路副總管，重慶府駐扎。戊戌，以夏貴知廬州、淮西安撫副使。丁未，皇孫容州觀察使封資國公焯薨，贈保靜軍節度使、廣國公。熒惑、填星合在婁。十二月辛巳，呂文德累疏辭兼四川宣撫，詔仍兼四川策應使。

四年春正月壬午朔，詔侍從、臺諫、給舍、卿監、郎官以上及制總、監司各舉所知，不拘員限，不如所舉，行連坐法。戊子，林希逸言蒲陽布衣林亦之、陳藻有道之士，林公遇幼承父澤，奉親不仕，詔林亦之、陳藻贈迪功郎，林公遇元官上進贈一官。詔董宋臣同提舉奉安符寶所，仍奉祠祿。己亥，嚴州火。丙午，詔革詞訴改送之弊。

二月癸丑，詔吳潛、丁大全黨人遷謫已久，遠者量移，近者還本貫，並不復用。丁大全溺死藤州，詔許歸葬。詔俞興往歲失陷瀘城，更削一秩。丁巳，置官田所，以劉良貴為提領，陳誾為檢閱。戊午，日暈周匝。乙亥，呂文德浚築鄂州、常、澧城池訖事，詔獎之，守臣韓宣轉遙郡承宣使，蘇劉義吉州刺史。

三月丁亥，以呂文德為寧武、保康軍節度使，職任依舊；劉雄飛樞密都承旨、四川安撫制置使兼知重慶府、四川總領財賦、夔路轉運使。加授姚希得刑部尚書，李庭芝兵部侍郎，朱祀孫太府卿，汪立信太府少卿，並依舊任。壬辰，太陽赤黃暈。丁酉，以王堅知和州兼管內安撫使，呂思望知濠州兼淮西招撫使。庚子，以何夢然兼權知樞密院事。丁未，詔知寧國府趙汝禖推行經界，不擾而辦，職事修舉，升直華文閣，依舊任。戊申，忠州防禦使貴傑授福州觀察使。

夏四月乙卯，太陰犯權星。丙寅，官田所言，知嘉興縣段浚、知宜興縣葉哲佐買公田不遵元制，詔罷之。戊辰，太陽赤黃暈，不匝。

五月庚寅，太陰入氐。丁酉，婺州布衣何基，建寧府布衣徐幾，皆得理學之傳。詔各補迪功郎，何基婺州教授兼麗澤書院山長，徐幾建寧府教授兼建安書院山長。戊戌，四川制司言：二月甲寅，大元兵攻嘉定城，馬坤出戰御之。詔馬坤援夔遷延，削一秩，令以所轉四官理作敘復。流星出自角宿距星。

六月壬子，祈雨。乙卯，京城火。丙辰，詔饒虎臣敘復元官，依舊提舉太平興國宮。庚申，詔：平江、江陰、安吉、嘉興、常州、鎮江六郡已買公田三百五十餘萬畝，今秋成在邇，其荊湖、江西諸道，仍舊和糴。丙寅，詔公田竣事，劉良貴官兩轉，陳誾、廖邦傑洎六郡官進秩有差。丁卯，流星出自河鼓。庚午，宰執進《玉牒》、《日歷》、《會要》、《經武要略》及《徽宗長編》、《寧宗實錄》，詔賈似道以下官兩轉。

秋七月壬辰，敕令所進《寧宗以來寬恤詔令》。戊戌，以董宋臣為入內內侍省押班。

八月甲寅，董宋臣以病乞收回恩命，請祠，詔賜告五月。乙卯，流星出自天倉星。

九月甲申，詔趙汝禖為太府少卿、淮東總領財賦。辛卯，祀明堂，大赦。甲午，以何夢然知樞密院事兼參知政事，楊棟同知樞密院事兼權參知政事，葉夢鼎簽書樞密院事。

冬十月己未，詔發緡錢百四十萬，命浙西六郡置公田莊。甲子，命張珏興元府駐扎、御前諸軍都統制兼知合州。

十一月己亥，福州火。十二月丁未朔，詔皇太子宮講官詹事以下，日輪一員，辰入酉出，專講讀，備咨問，以稱輔導之實。己未，詔在京置窠柵、私繫囚並非法獄具，臺憲其嚴禁戢，違者有刑。辛未，太白、歲星順行。

五年春正月丁丑朔，詔崇經術，考德行。癸巳，出奉宸庫珠，香、象、犀等貨下務場貨易，助收幣楮。庚子，太子右諭德湯漢三乞休致，授秘閣修撰、知福州、福建安撫使。

二月壬戌，流星出自畢。甲子，太陰犯房。丁卯，太陰犯鬥。辛未，雨土。

三月辛巳，王堅卒，賜謚忠壯。馬光祖依舊觀文殿學士、沿江制置使、知建康府、江東安撫使、行宮留守。己丑，日暈周匝。

夏四月丙午，詔：管景模妻孥陷沒，效忠愈堅，平時所得奉入，率以撫恤將士，遂至空乏，特賜緡錢三十萬。尋賜金帶。丁未，以夏貴為樞密都承旨、四川安撫制置使兼知重慶府、四川總領、夔路轉運使。辛亥，詔郡邑行鄉飲酒禮。癸丑，太陰入太微垣。乙卯，信陽軍將領余元友等提兵防護春耕有功，補轉兩官資。戊午，太白晝見。乙丑，何夢然、馬天驥以臺臣劾罷。己巳，江萬里以資政殿學士知建寧府，李曾伯以觀文殿學士知慶元府、沿海制置使。庚午，太白、歲星合於婁。

五月庚辰，何夢然以資政殿大學士知建寧府。辛卿，以楊棟參知政事，葉夢鼎同知樞密院事權參知政事，姚希得端明殿學士、同簽書樞密院事，馬天驥提舉洞霄宮。甲午，流星出自河鼓，大如太白。乙未，安南國奉表謝恩，進方物，詔卻之，仍賜金帛，以獎恭順。己亥，太白經天，晝見。

六月甲辰朔，知衢州謝塈因寇焚掠常山縣棄城遁，詔削三秩，褫職不敘。臺臣言衢州詹沔之變，乃謝塈任都吏徐信苛取激之，塈罪重罰輕。詔斬信，籍其家，塈再削兩秩勒停。丁未，詔饒虎臣敘復資政殿學士，依前通奉大夫，差遣如故。甲寅，加授李庭芝寶章閣直學士，依舊任，朱祀孫右文殿修撰、知靜江府、廣西經略使，汪立信秘閣修撰、樞密副都承旨、沿江制置副使兼知江州、江西安撫使。詔呂文德職事修舉，與官一轉。太陰犯心。戊午，祈雨。太白犯天關星。乙丑，命董宋臣兼主管御前馬院、御前酒庫。戊辰，熒惑、歲星並行。己巳，太白、太陰並行入井。庚午，太陽赤黃暈。

秋七月甲戌，彗星出柳。丁丑，詔避殿減膳，應中外臣僚許直言朝政闕失。己卯，流星出自右攝提星，彗星退於鬼。辛巳，彗星退於井。甲戌，京城大火。癸巳，謝奕昌卒，贈少保，追封臨海郡王，謚莊憲。甲午，填星守畢。乙未，馬天驥以臺臣劾其貪贓，奪職罷祠，其子時楙削一秩、罷新任。丙申，知嘉定府洪濤言：新繁縣御容殿前枯木再榮，殿有畫太祖像；又順化人楊嗣光等奉太宗、真宗、仁宗、英宗、神宗像來歸，令櫝藏府中天慶觀。詔本府選差武臣迎奉赴行在所，嗣光補武階兩資。祈雨。臺臣言太子賓客楊棟指彗為蚩尤旗，欺天罔君，詔棟罷職予祠。戊戌，彗星退於參。

八月壬寅朔，熒惑與填星合。丙午，以楊棟知建寧府。戊午，彗星消伏。甲子，彗星復見於參。辛未，彗星化為霞氣。

九月己丑，日生格氣。癸巳，內侍李忠輔以臺臣劾其貪肆欺罔，削兩秩放罷。乙未，建寧府教授謝枋得校文宣城及建康漕闈，發策十餘問，言權奸誤國，趙氏必亡。左司諫舒有開劾其怨望騰謗，大不敬，竄興國軍。

冬十月丙午，太陰犯鬥。辛亥，詔十七界會浸輕，並以十八界會易之，限一月止。乙丑，詔行關子銅錢法，每百作七十七文足，以一準十八界會之三。帝有疾，不視朝。丙寅，大赦。丁卯，帝崩。遺詔皇太子祺即皇帝位。咸淳元年三月甲申，葬於會稽之永穆陵。二年十二月丙戌，謚曰建道備德大功復興烈文仁武聖明安孝皇帝，廟號理宗。

贊曰：理宗享國久長，與仁宗同。然仁宗之世，賢相相繼。理宗四十年之間，若李宗勉、崔與之、吳潛之賢，皆弗究於用；而史彌遠、丁大全、賈似道竊弄威福，與相始終。治效之不及慶歷、嘉祐，宜也。蔡州之役，幸依大朝以定夾攻之策，及函守緒遺骨，俘宰臣天綱，歸獻廟社，亦可以刷會稽之恥，復齊襄之仇矣。顧乃貪地棄盟，入洛之師，事釁隨起，兵連禍結，境土日蹙。郝經來使，似道諱言其納幣請和，蒙蔽抑塞，拘留不報，自速滅亡。籲，可惜哉！由其中年嗜欲既多，怠於政事，權移奸臣，經筵性命之講，徒資虛談，固無益也。雖然，宋嘉定以來，正邪貿亂，國是靡定，自帝繼統，首黜王安石孔廟從祀，升濂、洛九儒，表章朱熹《四書》，丕變士習，視前朝奸黨之碑、偽學之禁，豈不大有徑庭也哉！身當季運，弗獲大效，後世有以理學復古帝王之治者，考論匡直輔翼之功，實自帝始焉。廟號曰「理」，其殆庶乎！
