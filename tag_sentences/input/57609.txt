桂良，字燕山，瓜爾佳氏，滿洲正紅旗人，閩浙總督玉德子。入貲為禮部主事，晉員外郎。出為四川順慶知府，調成都。歷建昌道，河南按察使，四川、廣東、江西布政使。道光十四年，擢河南巡撫。嘉慶中，林清、李文成等以八卦教倡亂，既誅，而汲縣潞州屯墳塔猶祀其神曰「無生老母」，習教者猶眾。御史黃爵滋以為言，命桂良察治，毀其墳廟，廉得河南境內無生廟三十九所，並毀之；地方官失察，譴黜有差。十九年，擢湖廣總督，調閩浙，又調雲貴。二十年，兼署云南巡撫。滇省多盜，奏定緝捕章程；又請迤南、迤西、迤東各標營官兵責成巡道就近稽察。時貴州諸苗蠢動，鎮遠、黎平、都勻、古州苗尤悍，州縣不能制，疏請遴勁兵專主剿捕。二十五年，入覲，留京，署兵部尚書，兼正白旗漢軍都統。尋出為熱河都統。二十八年，召來京，以其女妻皇六子奕訢，授鑲紅旗漢軍都統。

咸豐元年，署吏部尚書，出為福州將軍。二年，召授兵部尚書。三年，粵匪陷江寧，京師戒嚴。桂良疏請各城門稽查增派八旗章京兵丁，補葺城上兵房，從之。未幾，粵匪竄河北，直隸總督訥爾經額出省防剿，命桂良駐保定為後路聲援，兼防西路要隘。望都、唐縣土匪起，捕誅之。是年秋，賊由山西犯畿南，訥爾經額師潰於臨洺關，隆平、柏鄉相繼陷。訥爾經額褫職逮治，授桂良直隸總督，詔責偕都統勝保速籌防剿。布政使張集馨出兵遷延，劾罷之。賊竄正定、定州、深州、河間、天津，勢剽甚，於是桂良率提督張殿元守保定，科爾沁郡王僧格林沁統大兵駐通州衛京師，勝保督師進剿。四年，大捷於獨流鎮，賊走踞阜城，又走連鎮，僧格林沁、勝保會攻，賊分竄山東，勝保追擊之。桂良遣張殿元赴武邑防堵，劾散秩大臣穆輅、健銳營翼長雙僖縱兵傷官擾民，議譴。

秋，英吉利、美利堅兩國兵船至大沽。時賊氛未靖，詔戒張皇，命桂良相機辦理。尋以前任鹽政崇綸歸調遣，令赴天津會議。英酋咆呤要索十六條，欲遣官駐京及踐廣州入城之約，中外官平禮接見，通商稅則變通舊約；美酋麥蓮則僅言通商一端。崇綸等嚴拒其駐京，餘事令赴廣東聽總督查辦。屢議無要領，咆呤等尋去。五年，僧格林沁連大破賊，賊首林鳳祥、李開芳先後就擒伏誅，畿輔肅清。七年，召拜東閣大學士，管理刑部，兼正藍旗蒙古都統。

八年春，英、法、俄、美四國聯軍北犯，毀大沽砲臺，泊天津城下，聲言將犯京師。倉猝援軍未集，命桂良偕尚書花沙納往議。敵情猖肆，要求益多：以遣官駐京、內江通商、內地游行、兵費賠償後，始交還廣東省城。四事廷議不允。復起故大學士耆英同與議，英人尤不悅，拒之，耆英以擅回京獲罪。桂良等議久不決，廷臣多主戰，實不足恃，而敵日以進兵為恐哧。俄、美兩國調停其間，卒徇所請定議，而通商稅則俟於上海詳定之。

五月，簽約退兵，遂命桂良偕花沙納赴上海，武備院卿明善、刑部員外郎段承實副之，會同兩江總督何桂清議稅則。文宗憤和約之成出於不得已，或獻策許全免入口稅以市惠，冀改易駐京諸條，密授桂良等機宜。八月，至上海，晉文華殿大學士，授內大臣。桂清力言免稅之不可，改約之難成，桂良亦贊其議，上甚怒，必責其補救一二端，而各國因廣東民團仍與為難，且出示偽載諭旨，堅欲罷兩廣總督黃宗漢，停撤民團。桂良等疏聞，乃解宗漢通商大臣，改授桂清。桂良等噤不敢言罷駐京諸事，先議稅則。

十二月，英使額羅金遽率兵船赴廣東，遂罷議。九年，回京，僅美利堅一國遵換通商之約，英軍復犯大沽，僧格林沁預設備，兵至，擊退之。十年，英法聯軍大舉來犯，我師失利。七月，復命桂良赴天津議和，要增兵費，入京換約，嚴詔拒絕。敵陷天津，進逼京師，上幸熱河，恭親王奕訢留守主撫議，桂良與焉。九月，於禮部換約，視八年原議益增條款，事具邦交志。尋命督辦各國通商事務。十一年，穆宗即位，回京，命在軍機大臣上行走。同治元年，卒，優恤，贈太傅，祀賢良祠，謚文端。
