那桐，字琴軒，葉赫那拉氏，內務府滿洲鑲黃旗人。光緒十一年舉人，由戶部主事歷保四品京堂，授鴻臚寺卿，遷內閣學士。二十六年，兼直總理各國事務衙門，晉理藩院侍郎。

拳匪肇釁，各國聯兵來犯，令赴豐臺御之。外兵入京，誤以東壩為匪窟，欲屠之，力解乃免。兩宮西巡，命充留京辦事大臣，隨李鴻章議和。約成，專使日本謝罪，又派赴日觀博覽會。二十九年，擢戶部尚書，調外務部，兼步軍統領，管工巡局事，創警務，繕路政。平反王維勤冤獄，商民頌之。三十一年，晉大學士，仍充外務部會辦大臣。歷兼釐訂官制、參預政務、變通旗制，署民政部尚書。

宣統元年，命為軍機大臣。丁母憂，請終制，不許。出署直隸總督，請撥部款修鳳河。尋還直。三年，改官制，授內閣協理大臣，旋辭，充弼德院顧問大臣。國變後，久臥病。卒，年六十有九。
