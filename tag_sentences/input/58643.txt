訥親，鈕祜祿氏，滿洲鑲黃旗人，額亦都曾孫。父尹德，附見其父遏必隆傳，訥親其次子。雍正五年，襲公爵，授散秩大臣。十年，授鑾儀使。十一年十二月，命在辦理軍機處行走。十三年，世宗疾大漸，訥親預顧命。高宗即位，莊親王允祿、果親王允禮、鄂爾泰、張廷玉輔政，號「總理王大臣」。授訥親鑲白旗滿洲都統、領侍衛內大臣，協辦總理事務。十二月，敕獎訥親勤慎，因推孝昭仁皇后外家恩，進一等公。乾隆元年，遷鑲黃旗滿洲都統。二年，遷兵部尚書。十一月，莊親王等請罷總理事務，訥親授軍機大臣。敘勞，加拖沙喇哈番世職。三年二月，領戶部三庫。九月，命協辦戶部。直隸總督李衛劾總河朱藻詐欺貪虐，命訥親與尚書孫嘉淦勘讞，藻坐流。訥親因與嘉淦條上永定河南北岸建築閘壩諸事。十二月，遷吏部尚書。四年五月，加太子太保。

訥親貴戚勛舊，少侍禁近，受世宗知，以為可大用。迨高宗，恩眷尤厚。訥親勤敏當上意，尤以廉介自敕，人不敢干以私。其居第巨獒縛扉側，絕無車馬跡。然以早貴，意氣驕溢，治事務刻深。左都御史劉統勛疏論訥親領事過多，任事過銳。上諭曰：「訥親為尚書，模棱推諉，固所不可，但治事未當，亦所不免，朕時時戒毋自滿。今見此奏，益當自勉。」語詳統勛傳。

九年正月，命訥親閱河南、江南、山東諸省營伍，並勘海塘、河工。時直隸天津、河間二府方以災治賑，令順道先往察覈。疏請展賑一月，從之。訥親使事既蕆，分疏上陳，其勘諸省營伍，言：「遍閱三省督撫、河漕、提鎮為標者十七，優絀互見。惟河南南陽、江南蘇松水師二鎮最劣。請下部覈賞罰。」其勘江、浙海塘，言：「舊日浙江潮自蜀山中小亹出入，近海寧為北大亹，近蕭山為南大亹，漲沙寬闊，為杭州、紹興二府保障。迨中小亹漸湮，潮趨蜀山北，震蕩為患。若濬中小亹故道，減大亹潮力，上下塘工悉可安堵；即中小亹未可遽復，則當擇險要多為坦坡，木石戧壩，俾撇水積淤資以御潮。至諸處柴塘，停沙阻水，無煩議改石工。入江南境，地平而潮緩，華亭舊塘堅緻，寶山新塘尺度參差，工作又不中程。金山、奉賢、南匯、上海皆土塘，距海稍遠，所司守護如法，當無他虞。」其勘洪澤湖，請濬鹽河俾通江，疏串場河俾達海，並停天然二壩、高堰下游二堤。其勘南旺湖，請以湖中涸地貸貧民耕稼。別疏言：「各直省政事，督撫下司道，司道下州縣，州縣官惟以簿書錢穀為事，戶口貧富、土地肥瘠、物產豐嗇、民情向背、風俗美惡、以及山川原隰、橋梁道路，皆漫置不省。官但有條教，民惟責納賦，浮文常多，實意殊少。請敕各直省督撫，令州縣官遍歷境內，何事當興舉，何事當整飭，行之有無治效，以實報長官，長官即是為殿最，以實達朝廷。似亦崇實效、去虛文、飭吏治、厚民生之一端也。」皆下部議行。

十年三月，協辦大學士。五月，授保和殿大學士，仍兼吏部尚書。十二年四月，命如山西會巡撫愛必達讞萬全民張世祿、安邑民張遠等挾眾抗官狀，論如律。愛必達及總兵羅俊、蒲州知府朱發等皆坐譴黜。十三年正月，命如浙江會大學士高斌覆勘巡撫常安貪婪狀，未至，高斌鞫得常安實受賕，訥親與共奏，論如律。三月，復命如山東會巡撫阿里袞治賑。

時大金川土司莎羅奔攻革布什咱土司犯邊，上命川陜總督張廣泗討之。大金川地絕險，阻山為石壘，名曰碉，師進攻弗克。四月，召訥親還京師，授經略大臣，率禁旅出視師。六月，訥親至軍，下令期三日克噶拉依，噶拉依者，莎羅奔結寨地也。師循色爾力石梁而下，攻碉未即克，署總兵任舉勇敢善戰，為諸軍先，沒於陣。訥親為氣奪，乃議督諸軍築碉，與敵共險，為持久。疏入，上重失任舉，又以築碉非計，手詔戒訥親，因時度勢，以為進止。訥親與廣泗合疏言：「天時地利皆賊得其長，我兵無機可乘。冬春間當減兵駐守，明歲加調精銳三萬，於四月進剿，足以成功，至遲亦不逾秋令。」訥親又別疏言：「來歲增兵，計需費數百萬。若俟二三年後有機可乘，亦未可定。」疏入，上諭曰：「卿等身在戎行，目擊情狀，不能確有成算，游移兩可。朕於數千里外，何從遙度？我師至四萬，彼止三千餘，何以彼應我則有餘，我攻彼則不足？卿等當審定應攻應罷，毋為兩歧語。」上知訥親不足辦敵，諭軍機大臣議召訥親還；又念大金川非大敵，重臣視師，無功而還，傷國體，為四夷姍笑。密以諭訥親，冀激奮克敵。居數月，師雖有小勝，卒未得尺寸地。訥親惟請還京面對，乃召訥親及廣泗詣京師，以岳鍾琪攝經略，傅爾丹攝川陜總督，復遣尚書班第同治軍事。尋奪訥親官，令自具鞍馬，從討噶爾丹贖罪，逮廣泗。

九月，命大學士傅恆代為經略，別遣侍衛富成逮訥親，責置對，並令富成錄訥親舉止言語以聞。上前後手詔罪訥親恆數千百言，略謂：「訥親受命總戎，乖張畏縮。疏言軍夜攻碉，自帳中望見火光，知未嘗臨敵。又言督軍攻阿利山，既回營，我軍數十人各鳥獸散。知偶臨敵，又先士卒退。富成疏訥親語『金川事大難，不可輕舉，此言不敢入奏』。訥親受恩久，何事不可言？如固不能克，當實陳請罷兵。乃事敗欲以不可輕舉歸過朝廷，狡詐出意外。又值續調兵過，輒言『此皆我罪，令如許滿洲兵受苦』。滿洲兵聞調，鼓舞振躍，志切同仇。訥親以為受苦，實嫉他人成功，搖眾心，不顧國事。孤恩藐法，罪不可逭。」

十月，諭「訥親先世以軍功封二等公，為孝昭仁皇后戚屬，供職勤慎，進一等公。獲罪，應仍以二等公俾其兄策楞襲爵」。訥親恃上恩，尚冀入見上自解，上復迭降手詔，謂：「軍旅事重，平日治事詳慎，操守潔清，舉不足言。」又謂：「訥親小心謹密，而方寸一壞，天奪其魄，雖欲幸免而不能。」十二月，廣泗既誅，上封遏必隆遺刀授侍衛鄂實，監訥親還軍，誅以警眾。十四年正月，上命傅恆班師，復諭鄂實即途中行法。是月戊寅，鄂實監訥親行至班攔山，聞後命，遂誅訥親。
