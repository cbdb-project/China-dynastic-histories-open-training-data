王有齡，字雪軒，福建侯官人。道光中，捐納浙江鹽大使，改知縣。歷慈谿、定海、鄞、仁和，皆有聲。以勞晉秩知府。咸豐五年，授杭州知府。巡撫何桂清器其幹略，迭署鹽運使、按察使，擢雲南糧儲道，仍留浙治防。桂清總督兩江，奏調赴上海議通商稅則。七年，擢江蘇按察使，遷布政使。有齡長於理財，桂清素信之深，一切倚畀，益得發舒，事皆專斷，巡撫受成而已。

十年，粵匪陷杭州，將以掣動江南全，局故援兵至，賊即不戰而走。桂清推功於有齡，遂擢浙江巡撫。詔趣率兵速赴，會辦軍務及善後事宜，而賊已回撲江南大營。和春等軍潰，常州、蘇州相繼陷，進逼嘉興，提督張玉良迎擊，敗績，杭州戒嚴。有齡率閩兵屯北新關外，遣撫標兵要賊於賣魚橋，夾擊敗之，賊乃卻。設捐輸局，奏請派在籍前左副都御史王履謙、前漕運總督邵燦督同辦理。賊眾十餘萬由徽州入浙，陷嚴州，合嘉興、廣德兩路分撲省城，有齡偕將軍瑞昌調兵迎擊走之，圍得解，復餘杭，加頭品頂戴。尋復嚴州。

十一年，復江山、常山、富陽、遂安、海寧、臨安等縣。賊擾太湖東山，總兵王之敬戰失利。至夏，賊復陷江山、常山、長興、金華、遂昌、松陽、處州、永康、義烏，革職留任。張玉良扼要隘為諸軍應援，兵先潰，賊勢益橫。檄諸將往援，無應者，處州鎮總兵文瑞率江西援兵三千，有齡待之素厚，乃自請行。進駐金華孝順街，聞蘭谿兵敗，遽潰；退守浦江，賊躡之，檄師往援，半途復潰：浦江、嚴州相繼陷。總兵劉季三、副將劉芳戰死於富陽。諸將見賊多走，不任戰，惟要索軍食。富民捐輸已倦，而有司持之急。於是團練大臣王履謙劾有齡虐捐，遇事多齟，上疏互訐。十月，蕭山、諸暨及紹興府皆陷，餉源遂絕。時援軍多不足恃，有齡復奏用李元度為按察使，募湘勇八千入浙，至龍游，阻不得前。賊酋李秀成悉眾圍杭州城，副將楊金榜敗死，張玉良攻克羅木營賊壘，亦中飛砲死：城中奪氣，且食盡，饑民死者枕藉。十二月，賊梯城入，兵潰，有齡服毒不死，縊於閣，秀成見之，為具棺殮焉。

事聞，言官顏宗儀、高延祜、朱潮先後疏劾勒捐斂怨，下曾國藩按，奏言：「有齡在浙，官紳不和，不能馭兵，以致僨事；仍以糧盡援絕，見危授命，大節無虧。」詔依例賜恤，謚壯愍。入祀昭忠祠，浙江，福建建專祠。同殉者，學政張錫庚、提督饒廷選、總兵文瑞、署布政使麟趾、按察使甯曾綸、督糧道暹福、仁和知縣吳保豐。錫庚、廷選、文瑞並自有傳。
