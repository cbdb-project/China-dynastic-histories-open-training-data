王恂，字敬甫，中山唐縣人。父良，金末為中山府掾，時民遭亂後，多以詿誤系獄，良前後所活數百人。已而棄去吏業，潛心伊洛之學，及天文律歷，無不精究，年九十二卒。恂性穎悟，生三歲，家人示以書帙，輒識風、丁二字。母劉氏，授以《千字文》，再過目，即成誦。六歲就學，十三學九數，輒造其極。歲己酉，太保劉秉忠北上，途經中山，見而奇之，及南還，從秉忠學於磁之紫金山。

癸丑，秉忠薦之世祖，召見於六盤山，命輔導裕宗，為太子伴讀。中統二年，擢太子贊善，時年二十八。三年，裕宗封燕王，守中書令，兼判樞密院事，敕兩府大臣：凡有咨稟，必令王恂與聞。初，中書左丞許衡集唐、虞以來嘉言善政，為書以進。世祖嘗令恂講解，且命太子受業焉。又詔恂於太子起居飲食，慎為調護，非所宜接之人，勿令得侍左右。恂言：「太子天下本，付托至重，當延名德與之居處。況兼領中書、樞密之政，詔條所當遍覽，庶務亦當屢省，官吏以罪免者毋使更進，軍官害人，改用之際，尤不可非其人。民至愚而神，變亂之餘，吾不之疑，則反覆化為忠厚。」帝深然之。

恂早以算術名，裕宗嘗問焉。恂曰：「算數，六藝之一，定國家，安人民，乃大事也。」每侍左右，必發明三綱五常，為學之道，及歷代治忽興亡之所以然。又以遼、金之事近接耳目者，區別其善惡，論著其得失，上之。裕宗問以心之所守，恂曰：「許衡嘗言：人心如印板，惟板本不差，則雖摹千萬紙皆不差；本既差，則摹之於紙，無不差者。」裕宗深然之。詔擇勛戚子弟，使學於恂，師道卓然。及恂從裕宗撫軍稱海，乃以諸生屬之許衡，及衡告老而去，復命恂領國子祭酒。國學之制，實始於此。

帝以國朝承用金《大明歷》，歲久浸疏，欲厘正之，知恂精於算術，遂以命之。恂薦許衡能明歷之理，詔驛召赴闕，命領改歷事，官屬悉聽恂闢置。恂與衡及楊恭懿、郭守敬等，遍考歷書四十餘家，晝夜測驗，創立新法，參以古制，推算極為精密，詳在《守敬傳》。十六年，授嘉議大夫、太史令。十七年，歷成，賜名《授時歷》，以其年冬頒行天下。

十八年，居父喪，哀毀，日飲勺水。帝遣內侍慰諭之。未幾，卒，年四十七。初，恂病，裕宗屢遣醫診治，及葬，賻鈔二千貫。後帝思定歷之功，以鈔五千貫賜其家。延祐二年，贈推忠守正功臣、光祿大夫、司徒、上柱國、定國公，謚文肅。
