巢王元吉，高祖第四子也。義師起，授太原郡守，封姑臧郡公。尋進封齊國公，授十五郡諸軍事、鎮北大將軍，留鎮太原，許以便宜行事。武德元年，進爵為王，授並州總管。二年，劉武周南侵汾、晉，詔遣右衛將軍宇文歆助元吉守並州。元吉性好畋獵，載網罟三十餘兩，嘗言「我寧三日不食，不能一日不獵」，又縱其左右攘奪百姓。歆頻諫不納，乃上表曰：「王在州之日，多出微行，常共竇誕游獵，蹂踐穀稼，放縱親暱，公行攘奪，境內六畜，因之殆盡。當衢而射，觀人避箭以為笑樂。分遣左右，戲為攻戰，至相擊刺毀傷至死。夜開府門，宣淫他室。百姓怨毒，各懷憤嘆。以此守城，安能自保！」元吉竟坐免。又諷父老詣闕請之，尋令復職。時劉武周率五千騎至黃蛇嶺，元吉遣車騎將軍張達以步卒百人先嘗之。達以步卒少，固請不行。元吉強遣之，至則盡沒於賊。達憤怒，因引武周攻陷榆次，進逼並州。元吉大懼，紿其司馬劉德威曰：「卿以老弱守城，吾以強兵出戰。」因夜出兵，攜其妻妾棄軍奔還京師，並州遂陷。高祖怒甚，謂禮部尚書李綱曰：「元吉幼小，未習時事，故遣竇誕、宇文歆輔之。強兵數萬，食支十年，起義興運之基，一朝而棄。宇文歆首畫此計，我當斬之。」綱曰：「賴歆令陛下不失愛子，臣以為有功。」高祖問其故，綱封曰：「罪由竇誕不能規諷，致令軍人怨憤。又齊王年少，肆行驕逸，放縱左右，侵漁百姓。誕曾無諫止，乃隨順掩藏，以成其釁，此誕之罪。宇文歆論情則疏，向彼又淺，王之過失，悉以聞奏。且父子之際，人所難言，而歆言之，豈非忠懇？今欲誅罪，不錄其心，臣愚竊以為過。」翌日，高祖召綱入，升御坐，謂曰：「今我有公，遂使刑罰不濫。元吉自惡，結怨於人。歆既曾以表聞，誕亦焉能禁制？皆非其罪也。」尋加授元吉侍中、襄州道行臺尚書令、稷州刺史。四年，太宗征竇建德，留元吉與屈突通圍王世充於東都。世充出兵拒戰，元吉設伏擊破之，斬首八百級，生擒其大將樂仁昉、甲士千餘人。世充平，拜司空，餘官如故，加賜袞冕之服、前後部鼓吹樂二部、班劍二十人、黃金二千斤，與太宗各聽三爐鑄錢以自給。六年，加授隰州總管。及與建成連謀，各募壯士，多匿罪人。復內結宮掖，遞加稱譽，又厚賂中書令封倫以為黨助。由是高祖頗疏太宗而加愛元吉。太宗嘗從高祖幸其第，元吉伏其護軍宇文寶於寢內，將以刺太宗。建成恐事不果而止之，元吉慍曰：「為兄計耳，於我何害！」九年，轉左衛大將軍，尋進位司徒、兼侍中，並州大都督、隰州都督、稷州刺史並如故。

高祖將避暑太和宮，二王當從，元吉謂建成曰：「待至宮所，當興精兵襲取之。置土窟中，唯開一孔以通飲食耳。」會突厥鬱射設屯軍河南，入圍烏城。建成乃薦元吉代太宗督軍北討，仍令秦府驍將秦叔寶、尉遲敬德、程知節、段志玄等並與同行。又追秦府兵帳，簡閱驍勇，將奪太宗兵以益其府。又譖杜如晦、房玄齡，逐令歸第。高祖知其謀而不制。元吉因密請加害太宗，高祖曰：「是有定四海之功，罪跡未見，一旦欲殺，何以為辭？」元吉曰：「秦王常違詔敕，初平東都之日，偃蹇顧望，不急還京，分散錢帛，以樹私惠。違戾如此，豈非反逆？但須速殺，何患無辭！」高祖不對，元吉遂退。建成謂元吉曰：「既得秦王精兵，統數萬之眾，吾與秦王至昆明池，於彼宴別，令壯士拉之於幕下，因云暴卒，主上諒無不信。吾當使人進說，令付吾國務。正位已後，以汝為太弟。敬德等既入汝手，一時坑之，孰敢不服？」率更丞王晊聞其謀，密告太宗。太宗召府僚以告之，皆曰：「大王若不正斷，社稷非唐所有。若使建成、元吉肆其毒心，群小得志，元吉狼戾，終亦不事其兄。往者護軍薛寶上齊王符籙云：『元吉合成唐字。』齊王得之喜曰：『但除秦王，取東宮如反掌耳。』為亂未成，預懷相奪。以大王之威，襲二人如拾地芥。」太宗遲疑未決，眾又曰：「大王以舜為何如人也？」曰：「浚哲文明，溫恭允塞，為子孝，為君聖，焉可議之乎？」府僚曰：「向使舜浚井不出，自同魚鱉之斃，焉得為孝子乎？塗廩不下，便成煨燼之餘，焉得為聖君乎？小杖受，大杖避，良有以也。」太宗於是定計誅建成及元吉。元吉死時年二十四。有五子：梁郡王承業、漁陽王承鸞、普安王承獎、江夏王承裕、義陽王承度，並坐誅。尋詔絕建成、元吉屬籍。太宗踐祚，追封元吉為海陵郡王，謚曰剌，以禮改葬。貞觀十六年，又追封巢王，謚如故，復以曹王明為元吉後。
