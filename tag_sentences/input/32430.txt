顏師古，字籀，其先瑯邪臨沂人。祖之推，自高齊入周，終隋黃門郎，遂居關中，為京兆萬年人。父思魯，以儒學顯。武德初，為秦王府記室參軍事。

師古少博覽，精故訓學，善屬文。仁壽中，李綱薦之，授安養尉。尚書左僕射楊素見其年弱，謂曰：「安養，劇縣。子何以治之？」師古曰：「割雞未用牛刀。」素驚其言大，後果以乾治聞。時薛道衡為襄州總管，與之推舊，佳其才，每作文章，令指摘疵短。俄失職，歸長安，不得調，窶甚，資教授為生。

高祖入關，謁見長春宮，授朝散大夫，拜燉煌公府文學，累遷中書舍人，專典機密。師古性敏給，明練治體。方軍國務多，詔令一出其手，冊奏之工，當時未有及者。太宗即位，拜中書侍郎，封瑯邪縣男，以母喪解。服除，還官。歲餘，坐公事免。

帝嘗嘆《五經》去聖遠，傳習浸訛，詔師古於秘書省考定，多所厘正。既成，悉詔諸儒議，於是各執所習，共非詰師古。師古輒引晉、宋舊文，隨方曉答，誼據該明，出其悟表，人人嘆服。尋加通直郎、散騎常侍。帝因頒所定書於天下，學者賴之。

俄拜秘書少監，專刊正事，古篇奇字世所惑者，討析申熟，必暢本源。然多引後生與讎校，抑素流，先貴勢，雖商賈富室子，亦竄選中，由是素議薄之，斥為郴州刺史。未行，帝惜其才，讓曰：「卿之學，信可稱者，而事親居官，朕無聞焉。今日之行，自誰取之？念卿曩經任使，朕不忍棄，後宜自戒。」師古謝罪，復留為故官。

師古性簡峭，視輩行傲然，罕所推接。既負其才，早見驅策，意望甚高。及是頻被譴，仕益不進，罔然喪沮，乃闔門謝賓客，巾褐裙帔，放情蕭散，為林墟之適。多藏古圖畫、器物、書帖，亦性所篤愛。與撰《五禮》成，進爵為子。又為太子承乾注班固《漢書》上之，賜物二百段、良馬一，時人謂杜征南、顏秘書為左丘明、班孟堅忠臣。

帝將有事泰山，詔公卿博士雜定其儀，而論者爭為異端。師古奏：「臣撰定《封禪儀注書》在十一年，於時諸儒謂為適中。」於是以付有司，多從其說。遷秘書監、弘文館學士。十九年，從征遼，道病卒，年六十五，謚曰戴。

其所注《漢書》、《急就章》大顯於時。永徽三年，子揚廷為符璽郎，表上師古所撰《匡謬正俗》八篇。

初，思魯與妻不相宜，師古苦諫，父不聽，情有所隔，故帝及之。