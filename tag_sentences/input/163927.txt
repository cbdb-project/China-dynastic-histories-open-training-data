閻讓，字立德，以字行，京兆萬年人。父毘，為隋殿內少監，本以工藝進，故立德與弟立本皆機巧有思。武德初，為秦王府士曹參軍，從平東都。遷尚衣奉御，制袞冕六服、腰輿、傘扇，咸有典法。貞觀初，歷將作少匠、大安縣男。護治獻陵，拜大匠。文德皇后崩，攝司空，營昭陵，坐弛職免。起為博州刺史。太宗幸洛陽，詔立德按爽塏建離宮清暑，乃度地汝州西山，控汝水，睨廣成澤，號襄城宮，役凡百餘萬。宮成，煩燠不可居，帝廢之，以賜百姓，坐免官。

未幾，復為大匠，即洪州造浮海大航五百艘，遂從征遼，攝殿中監，規築土山，破安市城。師還，至遼澤，亙二百里，淖不可通，立德築道為橋梁，無留行。帝悅，賜予良厚。又營翠微、玉華二宮，擢工部尚書。帝崩，復攝司空，典陵事，以勞進爵大安縣公。永征五年，高宗幸萬年宮，留守京師，領徒四萬治京城。卒，贈吏部尚書、並州都督，陪葬昭陵，謚曰康。
