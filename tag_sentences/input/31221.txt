楊國忠，太真妃之從祖兄，張易之之出也。嗜飲博，數丐貸於人，無行檢，不為姻族齒。年三十從蜀軍，以屯優當遷，節度使張宥惡其人，笞屈之，然卒以優為新都尉。罷去，益困，蜀大豪鮮於仲通頗資給之。從父玄琰死蜀州，國忠護視其家，因與妹通，所謂虢國夫人者。裒其貲，至成都摴蒲，一日費輒盡，乃亡去。久之，調扶風尉，不得志。復入蜀，劍南節度使章仇兼瓊與宰相李林甫不平，聞楊氏新有寵，思有以結納之為奧助，使仲通之長安，仲通辭，以國忠見，乾貌頎峻，口辯給，兼瓊喜，表為推官，使部春貢長安。將行，告曰：「郫有一日糧，君至，可取之也。」國忠至，乃得蜀貨百萬，即大喜。至京師，見群女弟，致贈遺。於時虢國新寡，國忠多分賂，宣淫不止。諸楊日為兼瓊譽，而言國忠善摴蒲，玄宗引見，擢金吾兵曹參軍、閑廄判官。兼瓊入為戶部尚書兼御史大夫，用其力也。國忠稍入供奉，常後出，專主薄簿，計算鉤畫，分銖不誤，帝悅曰：「度支郎才也。」累遷監察御史。

李林甫興韋堅等獄，欲危太子，獄事畏卻，以國忠怙寵，搏鷙可用，倚之使按劾。國忠乃慘文峭詆，逮系連年，誣蔑被誅者百餘族，度可以危太子者，先林甫意陷之，皆中所欲。林甫方深阻固位，陰為指向，故國忠乘以為奸，肆意無所憚。虢國居中用事，帝所好惡，國忠必探知其微，帝以為能，擢兼度支員外郎。遷不淹年，領十五餘使，林甫始惡之。

天寶七載，擢給事中、兼御史中丞，專判度支。會三妹封國夫人，兄銛擢鴻臚卿，與國忠皆列棨戟，而第舍華僭，彌跨都邑。時海內豐熾，州縣粟帛舉巨萬，國忠因言：古者二十七年耕，餘九年食，今天置太平，請在所出滯積，變輕齎，內富京師。又悉天下義倉及丁租、地課易布帛，以充天子禁藏。明年，帝詔百官觀庫物，積如丘山，賜群臣各有差，錫國忠紫衣、金魚，知太府卿事。

初，楊慎矜引王鉷為御史中丞，已而有隙。鉷挾國忠共劾慎矜，抵不道，誅。由是權傾中外。吉溫為國忠謀奪林甫政，國忠即誣奏京兆尹蕭炅、御史中丞宋渾，逐之，皆林甫所厚善，林甫不能救，遂結怨。鉷寵方渥，位勢在國忠右，國忠忌之，因邢縡事，構鉷誅死，己代為京兆尹，悉領其使。即窮劾支黨，引林甫交私狀，牽連左逮，數以聞，帝始厭林甫，疏薄之。

先此，南詔質子閤羅鳳亡去，帝欲討之，國忠薦鮮於仲通為蜀郡長史，率兵六萬討之。戰瀘川，舉軍沒，獨仲通挺身免。時國忠兼兵部侍郎，素德仲通，為匿其敗，更敘戰功，使白衣領職。因自請兼領劍南，詔拜劍南節度、支度、營田副大使，知節度事。俄加本道兼山南西道採訪處置使，開幕府，引竇華、張漸、宋昱、鄭昂、魏仲犀等自佐，而留京師。帝再幸左藏庫，班齎百官。出納判官魏仲犀言：「鳳集通訓門。」門直庫西，有詔改為鳳皇門，進仲犀殿中侍御史，屬吏率以「鳳凰優」得調。俄拜國忠御史大夫，因引仲通為京兆尹，己兼領吏部。

國忠恥雲南無功，知為林甫掎摭，欲自解於帝，乃使麾下請己到屯，外示憂邊，以合上旨，實杜禁言路，林甫果奏遣之。及辭，泣訴為林甫中傷者，妃又為言，故帝益親之，豫計召日。然國忠就道，惴惴不自安。帝在華清宮，驛追國忠還。林甫病已困，入見床下，林甫曰：「死矣，公且入相，以後事屬公！」國忠懼其詐，不敢當，流汗被顏。林甫果死，遂拜右相，兼文部尚書、集賢院大學士、監脩國史、崇賢館大學士、太清太微宮使，而節度、採訪等使、判度支，不解也。國忠已得柄，則窮擿林甫奸事，碎其家。帝以為功，封魏國公，固讓魏，徙封衛。

國忠既以宰相領選，始建罷長名，於銓日即定留放。故事，歲揭版南院為選式，選者自通，一辭不如式，輒不得調，故有十年不官者。國忠創押例，無賢不肖，用選深者先補官，牒文謬缺得再通，眾議翕然美之。先天以前，諸司官知政事者，午漏盡，還本司視事，兵、吏部尚書、侍郎分案注擬。開元末，宰相員少，任益尊，不復視本司事。吏部銓，故常三注三唱，自春止夏乃訖。而國忠陰使吏到第，預定其員，集百官尚書省注唱，一日畢，以誇神明，駭天下耳目者。自是資格紛謬，無復綱序。虢國居宣陽坊左，國忠在其南，自臺禁還，趣虢國第，郎官、御史白事者皆隨以至。居同第，出駢騎，相調笑，施施若禽獸然，不以為羞，道路為恥駭。明年大選，因就第唱補，帷女兄弟觀之，士之醜野蹇傴者，呼其名，輒笑於堂，聲徹諸外，士大夫詬恥之。先是，有司已定注，則過門下，侍中、給事中按閱，有不可，黜之。國忠則召左相陳希烈隅坐，給事中在旁，既對注，曰：「已過門下矣。」希烈不敢異。侍郎韋見素、張倚與本曹郎趨走堂下，抱案牒，國忠顧女弟曰：「紫袍二主事何如？」皆大噱。鮮於仲通等諷選者鄭怤願立碑省戶下以頌德，詔仲通為頌，帝為易數字，因以黃金識其處。

帝常歲十月幸華清宮，春乃還，而諸楊湯沐館在宮東垣，連蔓相照，帝臨幸，必遍五家，賞齎不訾計，出有賜，曰「餞路」，返有勞，曰「軟腳」。遠近饋遺閹稚、歌兒、狗馬、金貝，踵疊其門。

國忠由御史至宰相，凡領四十餘使，而度支、吏部事自叢伙，第署一字不能盡，故吏得輕重，顯賕公謁無所忌。國忠性疏侻捷給，硜硜處決樞務，自任不疑，盛氣驕愎，百僚莫敢相可否，官屬悉苛督句剝相槊。又便佞，專徇帝嗜欲，不顧天下成敗。帝雅意事邊，故身調兵食，取習文簿惡吏任之，軍凡須索，快成其手，又不能省視也。始，李林甫紿帝天下無事，請巳漏出休，許之。文書填水奏，坐家裁決。既成，敕吏持案詣左相陳希烈聯署，左相不敢詰，署惟謹。至國忠時，韋見素代希烈，循以為常。它年，大雨敗稼，帝憂之，國忠擇善禾以進，曰：「雨不為災。」扶風太守房琯上郡災，國忠怒，遣御史按之。後乃無敢以水旱聞，皆前伺國忠意乃敢啟。子暄舉明經，不中，禮部侍郎達奚珣遣子撫往見國忠，國忠方朝，見撫喜。已而聞暄當黜，詬曰：「生子不富貴耶？豈以一名為鼠輩所賣！」珣大驚，即致暄高第。俄與珣同列，猶吒官不進。

國忠雖當國，常領劍南召募使，遣戍瀘南，餉路險乏，舉無還者。舊，勛戶免行，所以寵戰功。國忠令當行者先取勛家，故士無鬥志。凡募法，願奮者則籍之。國忠歲遣宋昱、鄭昂、韋儇以御史迫促，郡縣吏窮無以應，乃詭設餉召貧弱者，密縛置室中，衣絮衣，械而送屯，亡者以送吏代之，人人思亂。尋遣劍南留後李宓率兵十餘萬擊閤羅鳳，敗死西洱河，國忠矯為捷書上聞。自再興師，傾中國驍卒二十萬，踦屨無遺，天下冤之。

安祿山方有寵，總重兵於邊，偃蹇不奉法，帝護之，下莫敢言。國忠知終不出己下，又恃內援，獨暴發反狀，帝疑以位相媢，不之信。祿山雖逆久，以帝遇之厚，故隱忍，伺帝一日晏駕則稱兵。及見帝劈國忠，甚畏不利己，故謀日急。俄而祿山授尚書右僕射，帝恐國忠不悅，故冊拜司空。祿山還幽州，覺國忠圖己，反謀遂決。國忠令客何盈、蹇昂刺求反狀，諷京兆尹李峴圍其第，捕祿山所善李超、安岱、李方來、王岷殺之，貶其黨吉溫於合浦。祿山上書自陳，而條上國忠大罪二十，帝歸過於峴，貶零陵太守，以尉祿山意。國忠寡謀矜躁，謂祿山跋扈不足圖，故激怒之使必反，以取信於帝，帝卒不悟。乃建言：「請以祿山為平章事，追入輔政，以賈循為使，節度范陽，呂知誨節度平盧，楊光翽節度河東。」已草詔，帝使謁者輔璆琳覘祿山，未還，帝致詔坐側。而璆琳納金，固言不反。帝謂國忠曰：「祿山無二心，前詔焚之矣。」祿山反，以誅國忠為名，帝欲自將而東，使皇太子監國，謂左右曰：「我欲行一事。」國忠揣帝且禪太子，歸謂女弟等曰：「太子監國，吾屬誅矣。」因聚泣，入訴於貴妃，妃以死邀帝，遂寢。祿山既發范陽，嘆吒曰：「國忠頭來何遲？」

哥舒翰守潼關，按兵守險，國忠聞欲反己，疑之，乃從中督戰，翰不得已出關，遂大敗，降賊。書聞，是日帝自南內移仗未央宮。國忠見百官，鯁咽不自勝。監察御史高適請率百官子弟及募豪桀十萬拒守，眾以為不可。初，國忠聞難作，自以身帥劍南，豫置腹心梁、益間，為自完計。至是，帝召宰相計事，國忠曰：「幸蜀便。」帝然之。明日遲昕，帝出延秋門，群臣不知，猶上朝，唯三衛彍騎立仗，尚聞刻漏聲。國忠與韋見素、高力士及皇太子諸王數百人護帝。右龍武大將軍陳玄禮謀殺國忠，不克。進次馬嵬，將士疲，乏食，玄禮懼亂，召諸將曰：「今天子震蕩，社稷不守，使生人肝腦塗地，豈非國忠所致！欲誅之以謝天下，云何？」眾曰：「念之久矣，事行身死，固所願。」會吐蕃使有請於國忠，眾大呼曰：「國忠與吐蕃謀反！」衛騎合，國忠突出，或射中其頞，殺之，爭啖其肉且盡，梟首以徇。帝驚曰：「國忠遂反耶？」時吐蕃使亦殲矣。御史大夫魏方進責眾曰：「何故殺宰相？」眾怒，又殺之。

四子：暄、昢、曉、晞。暄位太常卿、戶部侍郎，聞亂，下馬蹶，弩眾射之，身貫百矢，乃踣。昢尚萬春公主，位鴻臚卿，陷賊見殺。曉奔漢中，為漢中王瑀搒死。晞及國忠妻裴柔同奔陳倉，為追兵所斬。柔，故蜀倡也，並坎而瘞。

其黨翰林學士張漸、竇華，中書舍人宋昱，吏部郎中鄭昂，俱走山谷，民爭其貲，富埒國忠。昱戀貲產，竊入都，為亂兵所殺；餘坐誅。

國忠本名釗，以圖讖有「卯金刀」，當位御史中丞時，帝為改今名。