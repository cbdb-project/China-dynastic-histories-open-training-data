魏源，字默深，邵陽人。道光二年，舉順天鄉試。宣宗閱其試卷，揮翰褒賞，名藉甚。會試落第，房考劉逢祿賦兩生行惜之。兩生者，謂源及龔鞏祚。兩人皆負才自喜，名亦相埒。源入貲為中書，至二十四年成進士。以知州發江蘇，權興化。二十八年，大水，河帥將啟閘。源力爭不能得，則親擊鼓制府，總督陸建瀛馳勘得免，士民德之。補高郵，坐遲誤驛遞免。副都御史袁甲三奏復其官。咸豐六年，卒。

源兀傲有大略，熟於朝章國故。論古今成敗利病，學術流別，馳騁往復，四座皆屈。嘗謂河宜改復北行故道，至咸豐五年，銅瓦廂決口，河果北流。又作籌篇上總督陶澍，謂：「自古有緝場私之法，無緝鄰私之法。鄰私惟有減價敵之而已。非裁費曷以輕本減價？非變法曷以裁費？」顧承平久，撓之者眾。迨漢口火災後，陸建瀛始力主行之。

源以我朝幅員廣，武功實邁前古，因借觀史館官書，參以士大夫私著，排比經緯，成聖武記四十餘萬言。晚遭夷變，謂籌夷事必知夷情，復據史志及林則徐所譯西夷四州志等，成海國圖志一百卷。他所著有書古微、詩古微、元史新編、古微堂詩文集。
