馬建忠，字眉叔，江蘇丹徒人。少好學，通經史。憤外患日深，乃專究西學，派赴西洋各國使館學習洋務。歷上書言借款、造路、創設海軍、通商、開礦、興學、儲材，北洋大臣李鴻章頗稱賞之，所議多採行。累保道員。光緒七年，鴻章遣建忠赴南洋與英人議鴉片專售事。建忠以鴉片流毒，中外騰謗，當寓禁於徵，不可專重稅收。時英人持正議者，亦以強開煙禁責其政府，引以為恥。聞建忠言，雖未能遽許，皆稱其公。

八年，朝鮮始與美國議約，鴻章奏派建忠往蒞盟。約成，英、法先後遣使至，建忠介之，皆如美例成約。日本駐朝公使屢詗結約事，建忠秘不使預聞，日人滋不悅。建忠歸而朝鮮亂作，庶昌以聞。時鴻章以憂去，張樹聲權北洋大臣，令建忠偕海軍提督丁汝昌率兵艦東渡觀變。建忠抵仁川，日本海軍已先至，建忠設辭緩之，而亟請速濟師代定亂。朝命提督吳長慶率三千人東援。建忠先定誘執首亂之策，偕長慶、汝昌往候大院君李昰應，減騶從，示坦率。及昰應來報謁，建忠遂執之，強納諸輿，交長慶夜達兵輪，而汝昌護送至天津。復擒亂黨，援朝鮮國王復其位。日使雖有言，而亂已定，亦無如何，皆建忠謀也。於是長慶統軍留駐，其隨員袁世凱始來佐營務。及建忠歸，而維新黨之亂又作。日軍先入，交涉屢失機，其後卒致全敗。建忠憤後繼失人，初謀盡毀，譔東行錄以記其事。

建忠博學，善古文辭；尤精歐文，自英、法現行文字以至希臘、拉丁古文，無不兼通。以泰西各國皆有學文程式之書，中文經籍雖皆有規矩隱寓其中，特無有為之比儗而揭示之，遂使學者論文困於句解，知其然而不能知其所以然。乃發憤創為文通一書，因西文已有之規矩，於經籍中求其所同所不同者，曲證繁引，以確知中文義例之所在，務令學者明所區別，而後施之於文，各得其當，不唯執筆學為古文詞有左宜右有之妙，即學泰西古今一切文學，亦不難精求而會通焉。書出，學者皆稱其精，推為古今特創之作。又著有適可齋記言、記行等書。
