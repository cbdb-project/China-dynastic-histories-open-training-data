宋琬，字玉叔，萊陽人。父應亨，明天啟中進士。令清豐，有惠政，民為立祠。崇禎末殉節，贈太僕寺卿。

琬少能詩，有才名。順治四年進士，授戶部主事，累遷吏部郎中。出為隴西道，過清豐，民遮至應亨祠，款留竟日，述往事至泣下。琬益自刻厲，期不墜先緒。調永平道，又調寧紹臺道，皆有績。十八年，擢按察使。時登州於七為亂。琬同族子懷宿憾，因告變，誣琬與於七通，立逮下獄，並系妻子。逾三載，下督撫外訊。巡撫蔣國柱白其誣，康熙三年放歸。十一年，有詔起用，授四川按察使。明年，入覲，家屬留官所。值吳三桂叛，成都陷，聞變驚悸卒。

始琬官京師，與嚴沆、施閏章、丁澎輩酬倡，有「燕臺七子」之目。其詩格合聲諧，明靚溫潤。既構難，時作淒清激宕之調，而亦不戾於和。王士禎點定其集為三十卷。嘗舉閏章相況，目為「南施北宋」。歿後詩散佚，族孫邦憲綴輯之為六卷。
