完顏陳和尚，名彞，字良佐，亦以小字行，豐州人。系出蕭王諸孫。父乞哥，泰和南征，以功授同知階州軍事，及宋復階州，乞哥戰歿於嘉陵江。貞祐中，陳和尚年二十餘，為北兵所掠，大帥甚愛之，置帳下。時陳和尚母留豐州，從兄安平都尉斜烈事之甚謹。陳和尚在北歲餘，託以省母，乞還。大帥以卒監之至豐，乃與斜烈劫殺監卒。奪馬奉其母南奔，大兵覺，合騎追之，由他路得免。既而失馬，母老不能行，載以鹿角車，兄弟共挽，南渡河。宣宗奇之。

斜烈以世官授都統，陳和尚試補護衛，未幾轉奉御。及斜烈行壽、泗元帥府事，奏陳和尚自隨，詔以充宣差提控，佩金符。斜烈辟太原王渥為經歷。渥字仲澤，文章論議與雷淵、李獻能相上下，故得師友之。陳和尚天資高明，雅好文史，自居禁衛日，人以秀才目之。至是，渥授以《孝經》、《小學》、《論語》、《春秋左氏傳》，略通其義。軍中無事，則窗下作牛毛細字，如寒苦之士，其視世味漠然。

正大二年，斜烈落帥職，例為總領，屯方城。陳和尚隨以往，凡兄軍中事皆預知之。斜烈時在病，軍中李太和者，與方城鎮防軍葛宜翁相毆，訴於陳和尚，宜翁事不直，即量笞之。宜翁素兇悍，恥以理屈受杖，竟鬱鬱以死，留語其妻，必報陳和尚。妻訟陳和尚以私忿侵官，故殺其夫，訴於臺省，於近侍，積薪龍津橋南，約不得報，則自焚以謝其夫。以故陳和尚繫獄。議者疑陳和尚，狃於禁近，倚兵閫之重，必橫恣違法，當以大辟。奏上，久不能決。陳和尚聚書獄中讀之，凡十有八月。明年，斜烈病愈，詔提兵而西，入朝，哀宗怪其瘦甚，問：「卿寧以方城獄未決故耶？卿但行，吾今赦之矣。」以臺諫復有言，不敢赦。未幾，斜烈卒。上聞，始馳赦陳和尚，曰：「有司奏汝以私忿殺人。汝兄死，失吾一名將。今以汝兄故，曲法赦汝，天下必有議我者。他日，汝奮發立功名，國家得汝力，始以我為不妄赦矣。」陳和尚且泣且拜，悲動左右，不能出一言為謝。乃以白衣領紫微軍都統，踰年轉忠孝軍提控。

五年，北兵入大昌原，平章合達問誰可為前鋒者，陳和尚出應命。先已沐浴易衣，若將就木然者，擐甲上馬不反顧。是日，以四百騎破八千眾，三軍之士踴躍思戰，蓋自軍興二十年始有此捷。奏功第一，手詔褒諭，授定遠大將軍、平涼府判官，世襲謀克。一日名動天下。

忠孝一軍，皆回紇、乃滿、羌、渾及中原被俘避罪來歸者，鷙狠凌突，號難制。陳和尚御之有方，坐作進退皆中程式，所過州邑常料所給外秋毫無犯，街曲間不復喧雜，每戰則先登陷陣，疾若風雨，諸軍倚以為重。六年，有衛州之勝。八年，有倒回谷之勝。自刑徒不四五遷為禦侮中郎將。

副樞移剌蒲阿無持重之略，嘗一日夜馳二百里趨小利，軍中莫敢諫止。陳和尚私謂同列曰：「副樞以大將軍為剽略之事，今日得生口三百，明日得牛羊一二千，士卒喘死者則不復計。國家數年所積，一旦必為是人破除盡矣。」或以告蒲阿，一日，置酒會諸將飲，酒行至陳和尚，蒲阿曰：「汝曾短長我，又謂國家兵力當由我盡壞，誠有否？」陳和尚飲畢，徐曰「有。」蒲阿見其無懼容，漫為好語云：「有過當面論，無後言也。」

九年正月，三峰山之敗，走鈞州。城破，大兵入，即縱軍巷戰。陳和尚趨避隱處，殺掠稍定乃出，自言曰：「我金國大將，欲見白事。」兵士以數騎夾之，詣行帳前。問其姓名，曰：「我忠孝軍總領陳和尚也。大昌原之勝者我也，衛州之勝亦我也，倒回谷之勝亦我也。我死亂軍中，人將謂我負國家，今日明白死，天下必有知我者。」時欲其降，斫足脛折不為屈，豁口吻至耳，噀血而呼，至死不絕。大將義之，酹以馬湩，祝曰：「好男子，他日再生，當令我得之。」時年四十一。是年六月，詔贈鎮南軍節度使，塑像褒忠廟，勒石紀其忠烈。
