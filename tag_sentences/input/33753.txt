龜蒙，字魯望，元方七世孫也。父賓虞，以文歷侍御史。龜蒙少高放，通《六經》大義，尤明《春秋》。舉進士，一不中，往從湖州刺史張摶游，摶歷湖、蘇二州，闢以自佐。嘗至饒州，三日無所詣。刺史蔡京率官屬就見之，龜蒙不樂，拂衣去。

居松江甫裏，多所論撰，雖幽憂疾痛，貲無十日計，不少輟也。文成，竄稿篋中，或歷年不省，為好事者盜去。得書熟誦乃錄，讎比勤勤，硃黃不去手，所藏雖少，其精皆可傳。借人書，篇帙壞舛，必為輯褫刊正。樂聞人學，講論不倦。

有田數百畝，屋三十楹，田苦下，雨潦則與江通，故常苦饑。身畚鍤，茠刺無休時，或譏其勞，答曰：「堯、舜霉瘠，禹胼胝。彼聖人也，吾一褐衣，敢不勤乎？」嗜茶，置園顧渚山下，歲取租茶，自判品第。張又新為《水說》七種，其二慧山泉，三虎丘井，六松江。人助其好者，雖百里為致之。初，病酒，再期乃已，其後客至，挈壺置杯不復飲。不喜與流俗交，雖造門不肯見。不乘馬，升舟設蓬席，齎束書、茶灶、筆床、釣具往來。時謂江湖散人，或號天隨子、甫裏先生，自比涪翁、漁父、江上丈人。寬以高士召，不至。李蔚、盧攜素與善，及當國，召拜左拾遺。詔方下，龜蒙卒。光化中，韋莊表龜蒙及孟郊等十人，皆贈右補闕。

陸氏在姑蘇，其門有巨石。遠祖績嘗事吳為鬱林太守，罷歸無裝，舟輕不可越海，取石為重，人稱其廉，號「鬱林石」，世保其居云。
