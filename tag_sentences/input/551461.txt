王蒙氏，父子以名相屬。自舍尨以來，有譜次可考。舍尨生獨邏，亦曰細奴邏，高宗時遣使者入朝，賜錦袍。細奴邏生邏盛炎，邏盛炎生炎閣。武后時，盛炎身入朝，妻方娠，生盛邏皮，喜曰：「我又有子，雖死唐地足矣。」炎閣立，死開元時。弟盛邏皮立，生皮邏閣，授特進，封臺登郡王。炎閣未有子時，以閣羅鳳為嗣，及生子，還其宗，而名承閣，遂不改。

開元末，皮邏閣逐河蠻，取大和城，又襲大厘城守之，因城龍口，夷語山陂陀為「和」，故謂「大和」，以處閣羅鳳。天子詔賜皮邏閣名歸義。當是時，五詔微，歸義獨強，乃厚以利啖劍南節度使王昱，求合六詔為一。制可。歸義已並群蠻，遂破吐蕃，浸驕大。入朝，天子亦為加禮。又以破渳蠻功，馳遣中人冊為雲南王，賜錦袍、金鈿帶七事。於是徙治大和城。天寶初，遣閣羅鳳子鳳迦異入宿衛，拜鴻臚卿，恩賜良異。

七載，歸義死，閣羅鳳立，襲王，以其子鳳迦異為陽瓜州刺史。初，安寧城有五鹽井，人得煮鬻自給。玄宗詔特進何履光以兵定南詔境，取安寧城及井，復立馬援銅柱，乃還。
