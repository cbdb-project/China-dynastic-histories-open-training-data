王直，字行儉，泰和人。父伯貞，洪武十五年以明經聘至京。時應詔者五百餘人，伯貞對第一。授試僉事，分巡廣東雷州。復呂塘廢渠，清鹽法。會罷分巡官，召還為戶部主事。以父喪服闋，不時起，謫居安慶。建文初，復以薦知瓊州，崖州黎相仇殺，以反聞，且用兵。伯貞捕其首惡，兵遂罷。瓊田歲常三獲，以賦軍，軍不時受，俟民乏，乃急斂以要利。伯貞為立期，三輸之，弊始絕。居數年，大治，流民占籍者萬餘。憂歸，卒於家。

直幼而端重，家貧力學。舉永樂二年進士，改庶吉士，與曾棨、王英等二十八人同讀書文淵閣。帝善其文，召入內閣，俾屬草。尋授修撰。歷事仁宗、宣宗，累遷少詹事兼侍讀學士。

正統三年，《宣宗實錄》成。進禮部侍郎，學士如故。五年出蒞部事。尚書胡濙悉以部政付之，直處之若素習者。八年正月代郭璡為吏部尚書。十一年，戶部侍郎奈亨附王振，構郎中趙敏，詞連直及侍郎曹義、趙新，並下獄。三法司廷鞫，論亨斬，直等贖徒。帝宥直、義，奪亨、新俸。

帝將親征也先，直率廷臣力諫曰：「國家備邊最為謹嚴。謀臣猛將，堅甲利兵，隨處充滿，且耕且守，是以久安。今敵肆猖獗，違天悖理，陛下但宜固封疆，申號令，堅壁清野，蓄銳以待之，可圖必勝。不必親御六師，遠臨塞下。況秋署未退，旱氣未回，青草不豐，水泉猶塞，士馬之用未充。兵凶戰危，臣等以為不可。」帝不從，命直留守。王師覆於土木。大臣群請太后立皇子為皇太子，命成阜王攝政。已，勸王即位，以安反側。時變起倉卒，朝臣議屢上，皆直為首。而直自以不如於謙，每事推下之，雍容鎮率而已。加太子太保。

景泰元年，也先使使議和，且請還上皇，下禮部議未決。直率群臣上言曰：「太上皇惑細人言，輕身一出，至於蒙塵。陛下宵衣旰食，徵天下兵，與群臣兆姓同心僇力，期滅此朝食，以雪不共戴天之恥。乃者天誘其衷，也先有悔心之萌，而來求成於我，請還乘輿，此轉禍為福之機也。望陛下俯從其請，遣使往報，因察其誠偽而撫納之，奉太上皇以歸，少慰祖宗之心。陛下天位已定，太上皇還，不復蒞天下事。陛下第崇奉之，則天倫厚而天眷益隆，誠古今盛事也。」帝曰：「卿等言良然。但前後使者五輩往，終不得要領。今復遣使，設彼假送駕為名，來犯京師，豈不為蒼生患。賊詐難信，其更議之。」已而瓦剌別部阿剌使復至，胡濙等復以為言。於是帝御文華殿門，召諸大臣及言官諭以宜絕狀。直對曰：「必遣使，毋貽後悔。」帝不悅。于謙前為解，帝意釋。群臣既退，太監興安匍匐出呼曰：「若等固欲遣使，有文天祥、富弼其人乎？」直大言曰：「廷臣惟天子使，既食其祿，敢辭難乎！」言之再，聲色愈厲。安語塞，乃議遣使，命李實、羅綺往。

既行，而瓦剌可汗脫脫不花及也先使先後至，將遣歸。使者謂館伴曰：「中國關外十四城皆為我有。前阿剌知院使來，尚遣人偕往。今亦必得大臣同行，庶有濟。」胡濙以聞，下廷議。直等固請，乃遣楊善等報之。

比實還，又以也先使至，具言也先欲和狀。直與寧陽侯陳懋等上疏，請更遣使齎禮幣往迎上皇，不許。復上疏曰：「臣等與李實語，具得彼中情事。其所需衣物資斧者，上皇言也；而奉迎車駕，也先意也。昨者脫脫不花及阿剌知院使來，皆有報使。今也先使以迎請為辭，乃不遣使與偕，是疑敵而召兵也。」又不許。

已而實自言於帝。帝第報也先書，就令楊善迎歸而已。直等復上言：「今北使已發，願本上皇之心，順臣民之願，因彼悔心，遣使往報，以圖迎復，此不待計而決者也。不然，眾志難犯，違天不祥，彼將執為兵端，邊事益棘，京師亦不得高枕臥矣。」帝乃命群臣擇使，直與陳懋等請仍遣實。報曰：「候善歸議之。」御史畢鑾等復上疏，力言：「就令彼以詐來，我以誠往，萬一不測，則我之兵力固在。」帝終不聽。已而善竟奉上皇還。

二年，也先遣使入貢，且請答使。直屢疏言：「邊備未修，芻糧未積，瘡痍未復，宜如其請。遣使往以觀虛實，開導其善。」不許。無何，也先遣騎入塞，以報使為辭。直與群臣復請之，卒不許。直等乃上疏言：「陛下銳意治兵，為戰守計，真大有為之主。然使命不通，難保其不為寇。宜敕沿邊守臣，發兵遊徼，有警則入保，無事則力耕。陛下於機務之暇，時召京營總督、總兵，詢以方略，誠接而禮貌之，信賞罰以持其後，斯戰守可言也。」帝曰「善」。

明年正月進少傅。帝欲易太子。未發。會思明土知府黃矰以為請。帝喜，下禮部議。胡濙唯唯，文武諸臣議者九十一人當署名，直有難色。陳循濡筆強之，乃署，竟易皇太子。直進兼太子太師，賜金幣加等。頓足歎曰：「此何等大事，乃為一蠻酋所壞，吾輩愧死矣。」景帝疾亟，直、濙等會諸大臣臺諫，請復立沂王為皇太子，推大學士商輅草疏。未上，而石亨、徐有貞等奪門迎上皇復位，殺王文等。疏草留姚夔所，嘗出以示郎中陸昶，歎曰：「是疏不及進，天也。」直遂乞休。賜璽書、金綺、楮幣，給驛歸。

直為人方面修髯，儀觀甚偉。性嚴重，不茍言笑。及與人交，恂恂如也。在翰林二十餘年，稽古代言編纂紀注之事，多出其手。與金谿王英齊名，人稱「二王」，以居地目直曰「東王」，英曰「西王」。直以次當入閣，楊士奇不欲也。及長吏部，兼廉慎。時初罷廷臣薦舉方面大吏，專屬吏部。直委任曹郎，嚴抑奔競。凡御史巡方歸者，必令具所屬賢否以備選擢，稱得人。其子䆅為南國子博士。考績至部，文選郎欲留侍直，直不可，曰：「是亂法自我始也。」朝廷以直老，命何文淵為尚書佐之。文淵去，又命王翱，部遂有二尚書。直為尚書十四年，年益高，名德日益重。帝優禮之，免其常朝。

比家居，嘗從諸佃僕耕蒔，擊鼓歌唱。諸子孫更迭舉觴上壽，直歎曰：「曩者西楊抑我，令不得共事。然使我在閣，今上復辟，當不免遼陽之行，安得與汝曹為樂哉！」天順六年卒，年八十四。贈太保，謚文端。

䆅仕至翰林檢討，亦以學行稱。曾孫思，自有傳。
