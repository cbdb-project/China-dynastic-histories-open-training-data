徽宗體神合道駿烈遜功聖文仁德憲慈顯孝皇帝，諱佶，神宗第十一子也，母曰欽慈皇后陳氏。元豐五年十月丁巳生於宮中。明年正月賜名，十月授鎮寧軍節度使、封寧國公。哲宗即位，封遂寧郡王。紹聖三年，以平江、鎮江軍節度使封端王，出就傅。五年，加司空，改昭德、彰信軍節度。元符三年正月己卯，哲宗崩，皇太后垂簾，哭謂宰臣曰：「國家不幸，大行皇帝無子，天下事須早定。」章惇又曰：「在禮律當立母弟簡王。」皇太后曰：「神宗諸子，申王長而有目疾，次則端王當立。」惇厲聲對曰：「以年則申王長，以禮律則同母之弟簡王當立。」皇太后曰：「皆神宗子，莫難如此分別，於次端王當立。」知樞密院曾布曰：「章惇未嘗與臣等商議，如皇太后聖諭極當。」尚書左丞蔡卞、中書門下侍郎許將相繼曰：「合依聖旨。」皇太后又曰：「先帝嘗言，端王有福壽，且仁孝，不同諸王。」於是惇為之默然。乃召端王入，即皇帝位，皇太后權同處分軍國事。

庚辰，赦天下常赦所不原者，百官進秩一等，賞諸軍。遣宋淵告哀於遼。辛巳，尊先帝後為元符皇后。癸未，追尊母貴儀陳氏為皇太妃。甲申，命章惇為山陵使。乙酉，出先帝遺留物賜近臣。丙戌，以申王佖為太傅，進封陳王，賜贊拜不名。丁亥，進仁宗淑妃周氏、神宗淑妃邢氏並為貴妃，賢妃宋氏為德妃。戊子，以章惇為特進，封申國公。己丑，進封莘王俁為衛王，守太保；簡王似為蔡王，睦王偲為定王，並守司徒。罷增八廂邏卒。

二月己亥，始聽政。尊先帝妃朱氏為聖瑞皇太妃。壬寅，以南平王李乾德為檢校太師。丁未，立順國夫人王氏為皇后。庚戌，向宗回、宗良遷節度使，太后弟侄未仕者俱授以官。癸示，初御紫宸殿。庚申，以吏部尚書韓忠彥為門下侍郎，資政殿大學士黃履為尚書右丞。辛酉，名懿親宅潛邸曰龍德宮。甲子，毀承極殿。丙寅，遣吳安憲、朱孝孫以遺留物遺遼國主。三月戊辰朔，詔宰臣、執政、侍從官各舉可任臺諫者。庚午，遣韓治、曹譜告即位於遼。辛未，詔追封祖宗諸子光濟等三十三人為王，女四十八人為公主。甲申，以西蕃王隴拶為河西軍節度使，尋賜姓名曰趙懷德，邈川首領瞎徵為懷遠軍節度使。己丑，以日當食，降德音於四京：減囚罪一等，流以下釋之。庚寅，錄趙普後。辛卯，詔求直言。癸巳，以寧遠軍節度觀察留後世雄為崇信軍節度使，封安定郡王。乙未，卻永興民王懷所進玉器。

夏四月丁酉朔，日有食之。己亥，令監司分部決獄。甲辰，以韓忠彥為尚書右僕射兼中書侍郎，禮部尚書李清臣為門下侍郎，翰林學士蔣之奇同知樞密院事。乙巳，錄曹佾後。丁未，以帝生日為天寧節。己酉，長子但生。辛亥，大赦天下，應元符二年已前系官逋負悉蠲之。癸丑，鹿敏求等以應詔上書遷秩。乙卯，請大行皇帝謚於南郊。丁巳，詔范純仁等復官、宮觀，蘇軾等徙內郡居住。癸亥，罷編類臣僚章疏局。乙丑，賜禮部奏名進士及第、出身五百十八人。

五月丁卯朔，罷理官失出之罰。丙子，詔復廢後孟氏為元祐皇后。乙酉，蔡卞罷。己丑，詔追覆文彥博、王珪、司馬光、呂公著、呂大防、劉摯等三十三人官。辛卯，還司馬光等致仕遺表恩。癸巳，河北、河東、陜西饑，詔帥臣計度振恤。

六月丙申朔，遼主遣蕭進忠、蕭安世等來吊祭。

秋七月丙寅朔，奉皇太后詔，罷同聽政。丁卯，告哲宗欽文睿武昭孝皇帝謚於天地、宗廟、社稷。戊辰，上寶冊於福寧殿。癸酉，以皇太后還政，減天下囚罪一等，流以下釋之。癸未，遣陸佃、李嗣徽報謝於遼。罷管勾陜西、京、川路坑冶及江西、廣東、湖北、夔、梓、成都路管勾措置鹽事官。辛卯，封子但為韓國公。

八月戊戌，詔諸路遇民有疾，委官監醫往視疾給藥。庚子，作景靈西宮，奉安神宗神御，建哲宗神御殿於其西。辛丑，出內庫金帛二百萬糴陜西軍儲。壬寅，葬哲宗皇帝於永泰陵。丙午，遣董敦逸賀遼主生辰，呂仲甫賀正旦。戊申，高麗王王熙遣使奉表來慰。庚戌，詔以仁宗、神宗廟永世不祧。戊午，以蔡王似為太保。癸亥，祔哲宗神主於太廟，廟樂曰《大成之舞》。

九月甲子，詔修《哲宗實錄》。丙寅，遼遣蕭穆來賀即位。丁卯，減兩京、河陽、鄭州囚罪一等，民緣山陵役者蠲其賦。己巳，幸龍德宮。辛未，章惇罷。丙子，以陳王佖為太尉。丁丑，詔修《神宗史》。己丑，復均給職田。

十月乙未，夏國入貢。丙申，蔡京出知永興軍，貶章惇為武昌軍節度副使。丁酉，以韓忠彥為尚書左僕射兼門下侍郎。壬寅，以曾布為尚書右僕射兼中書侍郎。乙卯，升端州為興慶軍。己未，詔禁曲學偏見、妄意改作以害國事者。辛酉，罷平準務。

十一月丁卯，詔修《六朝寶訓》。降德音於端州：減囚罪一等，徒以下釋之。庚午，詔改明年元。戊寅，以觀文殿學士安燾知樞密院事。庚辰，黃履罷。己丑，置《春秋》博士。辛卯，令陜西兼行銅、鐵錢。以禮部尚書范純禮為尚書右丞。十二月甲午，以皇太后不豫，禱於宮觀、祠廟、岳瀆。戊戌，出廩粟減價以濟民。辛丑，慮囚。甲辰，詔修《國朝會要》。戊申，降德音於諸路：減囚罪一等，流以下釋之。戊午，遼人來賀正旦。是歲，出宮女六十九人。

建中靖國元年春正月壬戌朔，有赤氣起東北，亙西南，中函白氣。將散，復有黑昆在旁。癸亥，有星自西南入尾，其光燭地。癸酉，范純仁薨。甲戌，皇太后崩，遺詔追尊皇太妃陳氏為皇太后。丁丑，易大行皇太后園陵為山陵，命曾布為山陵使。己卯，令河、陜募人入粟，免試注官。

二月丙申，雨雹。己亥，汰秦鳳路土兵。甲辰，始聽政。乙巳，出內庫及諸路常平錢各百萬，備河北邊儲。丁巳，貶章惇為雷州司戶參軍。

三月甲子，始御紫宸殿。乙丑，遼使蕭恭來告其主洪基殂，遣謝瓘、上官均等往吊祭，黃寔賀其孫延禧立。丁丑，詔以河西軍節度使趙懷德知湟州。壬午，以日當食，避殿減膳，降天下囚罪一等，流以下釋之。

夏四月辛卯朔，日食不見。甲午，上大行皇太后謚曰欽聖憲肅。乙未，上追尊皇太后謚曰欽慈。丁酉，御殿復膳。壬寅，詔諸路疑獄當奏而不奏者科罪，不當奏而輒奏者勿坐，著為令。

五月辛酉朔，大雨雹。詔三省減吏員、節冗費。丙寅，葬欽聖憲肅皇后、欽慈皇后於永裕陵。庚辰，蘇頌薨。丙戌，祔欽聖憲肅皇后、欽慈皇后神主於太廟。戊子，減兩京、河陽、鄭州囚罪一等，民緣山陵役者蠲其賦。

六月庚寅朔，以韓國公但為開府儀同三司，封京兆郡王。戊申，封向宗回為永陽郡王，向宗良為永嘉郡王。甲寅，封吳王顥子孝騫為廣陵郡王，頵子孝參為信都郡王。戊午，范純禮罷。己未，詔班《鬥殺情理輕重格》。

秋七月辛巳，內郡置添差宗室闕。丙戌，安燾罷。丁亥，以蔣之奇知樞密院事，吏部尚書陸佃為尚書右丞，端明殿學士章楶同知樞密院事。

九月己巳，詔諸路轉運、提舉司及諸州軍，有遺利可以講求及冗員浮費當裁損者，詳議以聞。丙戌，子示聖薨。

冬十月乙未，李清臣罷。丁酉，天寧節，群臣及遼使初上壽於垂拱殿。

十一月庚申，以陸佃為尚書左丞，吏部尚書溫益為尚書右丞。壬戌，以西蕃賒羅撒為西平軍節度使、邈川首領。辛未，出禦制南郊親祀樂章。戊寅，朝獻景靈宮。己卯，饗太廟。庚辰，祀天地於圜丘，赦天下。改彰信軍為興仁軍，昭德軍為隆德軍。改明年元。十二月壬辰，賜陳王佖詔書不名。癸卯，進神宗昭儀武氏為賢妃。丙午，奉安神宗神御於景靈西宮大明殿。丁未，詣宮行禮。己酉，降德音於四京，減囚罪一等，徒以下釋之。是歲，遼人來獻遺留物。河東地震，京畿蝗，江、淮、兩浙、湖南、福建旱。

崇寧元年春正月丁丑，太原等十一郡地震，詔死者家賜錢有差。

二月丙戌朔，以聖瑞皇太妃疾，慮囚。甲午，子但改名烜。以蔡確配饗哲宗廟庭。戊戌，詔：「士有懷抱道德、久沉下僚及學行兼備、可厲風俗者，待制以上各舉所知二人。」奉議郎趙諗謀反，伏誅。庚子，封子煥為魏國公。辛丑，聖瑞皇太妃薨，追尊為皇太后。庚戌，追封孔鯉為泗水侯，孔伋為沂水侯。

三月丁巳，奉安哲宗神御於景靈西宮寶慶殿。戊午，詣宮行禮。壬戌，以定王偲為太保。壬申，幸定王第。

夏四月己亥，上皇太后謚曰欽成。

五月丁巳，熒惑入斗。庚申，韓忠彥罷。己巳，瞎征卒。庚午，降復太子太保司馬光為正議大夫，太師文彥博為太子太保，餘各以差奪官。辛未，詔待制以上舉能吏各二人。乙亥，黜後苑內侍請以箔金飾宮殿者。丙子，詔元祐諸臣各已削秩，自今無所復問，言者亦勿輒言。戊寅，葬欽成皇后於永裕陵。己卯，陸佃罷。庚辰，以許將為門下侍郎，溫益為中書侍郎，翰林學士承旨蔡京為尚書左丞，吏部尚書趙挺之為尚書右丞。

六月己丑，祔欽成皇后神主於太廟。壬辰，減西京、河陽、鄭州囚罪一等，民緣山陵役者蠲其賦。癸卯，詔六曹尚書有事奏陳，許獨員上殿。己酉，太白晝見。壬子，改渝州為恭州。癸丑，詔仿《唐六典》修神宗所定官制。封伯夷為清惠侯，叔齊為仁惠侯。

閏月甲寅朔，更名哲宗神御殿曰重光。辛酉，慮囚。壬戌，曾布罷。甲子，詔諸路州縣官有治績最著者，許監司、帥臣各舉一人。壬午，追貶李清臣為武安軍節度副使。癸未，詔監司、帥臣於本路小使臣以上及親民官內，有智謀勇果可備將帥者，各舉一人。

秋七月甲申朔，建長生宮以祠熒惑。丙戌，詔省、臺、寺、監及監司、郡守，並以三年成任。戊子，以蔡京為尚書右僕射兼中書侍郎。己丑，焚元祐法。甲午，詔於都省置講議司。詔杭州、明州置市舶司。庚子，章楶罷。甲辰，以雨水壞民廬舍，詔開封府振恤壓溺者。辛亥，罷《春秋》博士。

八月乙卯，子烜改名桓，煥改名楷。乙丑，罷權侍郎官。辛未，置安濟坊，養民之貧病者，仍令諸郡縣並置。甲戌，詔天下興學貢士，建外學於國南。丙子，詔司馬光等二十一人子弟毋得官京師。己卯，以趙挺之為尚書左丞，翰林學士張商英為尚書右丞。

九月戊子，京師置居養院，以處鰥寡孤獨，仍以戶絕財產給養。乙未，詔中書籍元符三年臣僚章疏姓名為正上、正中、正下三等，邪上、邪中、邪下三等。丁酉，治臣僚議復元祐皇后及謀廢元符皇后者罪，降韓忠彥、曾布官，追貶李清臣為雷州司戶參軍，黃履為祁州團練副使，竄曾肇以下十七人。己亥，籍元祐及元符末宰相文彥博等、侍從蘇軾等、餘官秦觀等、內臣張士良等、武臣王獻可等凡百有二十人，御書刻石端禮門。庚子，以元符末上書人鐘世美以下四十一人為正等，悉加旌擢；範柔中以下五百餘人為邪等，降責有差。時世美已卒，詔贈官，仍官其子一人。壬寅，貶曾布為武泰軍節度副使。甲辰，詔：「元符三年、建中靖國元年責降臣僚已經牽復者，其元責告命並繳納尚書省。」冬十月癸亥，蔣之奇罷。戊辰，詔責降宮觀人不得同一州居住。甲戌，以御史錢遹、石豫、左膚及輔臣蔡京、許將、溫益、趙挺之、張商英等言，罷元祐皇后之號，復居瑤華宮。丙子，劉奉世等二十七人坐元符末黨與變法，並罷祠祿。戊寅，以資政殿學士蔡卞知樞密院事。

十一月乙酉，邵州言知溪洞徽州楊光銜內附。戊子，以婉儀鄭氏為賢妃。辛卯，置河北安濟坊。癸巳，置西、南兩京宗正司及敦宗院。戊戌，置顯謨閣學士、待制官。戊申，子楷為開府儀同三司，封高密郡王。己酉，立卿、監、郎官三歲黜陟法。十二月癸丑，論棄湟州罪，貶韓忠彥為崇信軍節度副使，曾布為賀州別駕，安燾為寧國軍節度副使，范純禮分司南京。庚申，鑄當五錢。辛酉，贈哲宗子鄧王茂為皇太子，謚獻愍。丁丑，詔：「諸邪說詖行非先聖賢之書，及元祐學術政事，並勿施用。」是歲，京畿、京東、河北、淮南蝗。江、浙、熙河、漳、泉、潭、衡、郴州、興化軍旱。辰、沅州徭入寇。出宮女七十六人。

二年春正月辛巳朔。乙酉，竄任伯雨、陳瓘、龔居□、鄒浩於嶺南，馬涓等九人分貶諸州。知荊南舒但平辰、沅州猺賊，復誠、徽州，改誠州為靖州，徽州為蒔竹縣。壬辰，溫益卒。乙巳，以復荊湖疆土，曲赦兩路。丙午，以冱寒，令監司分部決獄。丁未，以蔡京為尚書左僕射兼門下侍郎。

二月辛亥，安化蠻入寇，廣西經略使程節敗之。壬子，遣官相度湖南、北猺地，取其材植入供在京營造。甲寅，進元符皇后為太后，宮名崇恩。辛酉，置殿中監。癸亥，奉安哲宗御容於西京會聖宮及應天院。丙子，置諸路茶場。

三月壬午，進仁宗充儀張氏為賢妃。乙酉，減西京囚罪一等。詔黨人子弟毋得擅到闕下，其應緣趨附黨人、罷任在外、指射差遣及得罪停替臣僚亦如之。丁亥，御集英殿策進士。癸卯，賜禮部奏名進士及第、出身五百三十八人，其嘗上書在正等者升甲，邪等者黜之。

夏四月甲寅，詔侍從官各舉所知二人。乙卯，於闐入貢。丁卯，詔毀呂公著、司馬光、呂大防、范純仁、劉摯、范百祿、梁燾、王巖叟景靈西宮繪像。己巳，以初謁景靈宮，赦天下。乙亥，詔毀刊行《唐鑒》並三蘇、秦、黃等文集。戊寅，以趙挺之為中書侍郎，張商英為尚書左丞，戶部尚書吳居厚為尚書右丞，兵部尚書安惇同知樞密院事。奪王珪贈謚，追毀程頤出身文字，其所著書令監司覺察。

五月辛巳，以賢妃鄭氏為淑妃。癸未，以陳王佖為太師。丙戌，貶曾布為廉州司戶參軍。己亥，封子楫為楚國公。丙午，冊元符皇後劉氏為太后。六月壬子，冊王氏為皇后。庚申，詔：「元符末上書進士，類多詆訕，令州郡遣入新學，依大學自訟齋法，候及一年，能革心自新者許將來應舉，其不變者當屏之遠方。」壬戌，慮囚。是月，中太一宮火。復湟州。

秋七月己卯，學士院火。辛巳，以復湟州，進蔡京官三等，蔡卞以下二等。壬午，白虹貫日。甲申，降德音於熙河蘭會路：減囚罪一等，流以下釋之。庚寅，曾肇責授濮州團練副使。辛卯，詔上書進士見充三舍生者罷歸。丁酉，詔自今戚里宗屬勿復為執政官，著為令。乙巳，詔責降人子弟毋得任在京及府界差遣。

八月丁未朔，再論棄湟州罪，貶韓忠彥為磁州團練副使，安燾為祁州團練副使，範純禮為靜江軍節度副使，削蔣之奇秩三等。戊申，張商英罷。辛酉，詔張商英入元祐黨籍。

九月辛巳，詔宗室不得與元祐奸黨子孫為婚姻。庚寅，封子樞為吳國公。詔：「上書邪等人，知縣以上資序並與外祠，選人不得改官及為縣令。」壬辰，置醫學。癸巳，令天下郡皆建崇寧寺。辛丑，改吏部選人自承直郎至將仕郎七階。令天下監司長吏廳各立《元祐奸黨碑》。甲辰，詔郡縣謹祀社稷。冬十一月庚辰，以元祐學術政事聚徒傳授者，委監司舉察，必罰無赦。

十二月癸亥，祧宣祖皇帝、昭憲皇后。丙寅，詔六曹長貳歲考郎官治狀，分三等以聞。是歲，諸路蝗。纂府蠻楊晟銅、融州楊晟天、邵州黃聰內附。

三年春正月己卯，安化蠻降。辛巳，詔上書邪等人毋得至京師。戊子，鑄當十大錢。壬辰，增縣學弟子員。甲午，賜蔡京子攸進士出身。癸卯，太白晝見。甲辰，鑄九鼎。

二月丙午，以淑妃鄭氏為貴妃。以刊定元豐役法不當，黜錢遹以下九人。丁未，置漏澤園。己酉，詔王珪、章惇別為一籍，如元祐黨。詔自今御後殿，許起居郎、舍人侍立。壬子，以楚國公楫為開府儀同三司，封南陽郡王。庚申，令天下坑冶金銀復盡輸內藏。辛未，雨雹。

三月辛巳，置文繡院。丁亥，作圜土，以居強盜貸死者。甲午，躋欽成皇后神主於欽慈皇后之上。辛丑，大內災。

夏四月乙巳，以火災降德音於四京：減囚罪一等，流以下原之。乙卯，復鄯州，建為隴右都護府。辛酉，徙封楫為樂安郡王。復廓州。乙丑，罷講議司。己巳，曲赦陜西。壬申，楫薨。

五月戊寅，罷開封權知府，置牧、尹、少尹。改定六曹，以吏、戶、儀、兵、刑、工為序，增其員數，仿《唐六典》易胥吏之稱。己卯，以復鄯、廓，蔡京為守司空，封嘉國公。庚辰，許將、趙挺之、吳居厚、安惇、蔡卞各轉三官。甲申，改鄯州為西寧州，仍為隴右節度。辛丑，詔黜守臣進金助修宮庭者。

六月壬寅朔，圖熙寧、元豐功臣於顯謨閣。癸酉，以王安石配饗孔子廟。丙午，增諸州學未立者。壬子，置書、畫、算學。占城入貢。戊午，詔復位祐、元符黨人及上書邪等者合為一籍，通三百九人，刻石朝堂，餘並出籍，自今毋得復彈奏。辛酉，復置太醫局。癸亥，慮囚。乙丑，詔內外官毋得越職論事，僥幸奔競，違者御史臺彈奏。

秋七月癸酉，以婉儀王氏為德妃。庚辰，詔自今大禮不受尊號，群臣毋上表。辛卯，行方田法。

八月庚子，詔諸路知州、通判增入「主管學事」四字。壬寅，大雨，壞民廬舍，令收瘞死者。甲辰，蔡京上《神宗史》。丙午，許將罷。

九月乙亥，以趙挺之為門下侍郎，吳居厚為中書侍郎，翰林學士承旨張康國為尚書左丞，刑部尚書鄧洵武為尚書右丞。壬辰，詔諸路州學別置齋舍，以養材武之士。

冬十月辛居朔，大雨雹。丁未，賢妃張氏薨。丙辰，命官編類六朝勛臣。戊午，夏人入涇原，圍平夏城，寇鎮戎軍。庚申，熙河蘭會路經略安撫使王厚言，河西軍節度使趙懷德等出降。己巳，立九廟，復翼祖、宣祖。庚午，貴妃邢氏薨。

十一月甲戌，幸太學，官論定之士十六人，遂幸闢雍，賜國子司業吳絪、蔣靜四品服，學官推恩有差。丙戌，封子杞為冀國公。丁亥，詔取士並繇學校，罷發解及省試法，科場如故事。癸巳，更上神宗謚曰體元顯道帝德王功英文烈武欽仁聖孝皇帝，加上哲宗謚曰憲元繼道顯德定功欽文睿武齊聖昭孝皇帝。甲午，朝獻景靈宮。乙未，饗太廟。丙申，祀昊天上帝於圜丘，赦天下。升興仁、隆德軍為府，還彰信、昭德舊節。十二月乙巳，升通遠軍為鞏州。戊午，賜陳王佖入朝不趨。是歲，諸路蝗。出宮女六十二人。廣西黎洞楊晟免等內附。

四年春正月庚午朔，改熙河蘭會路為熙河蘭湟路。丙戌，築溪哥城。壬辰，詔察諸路監司貪虐者論其罪。丙申，詔京畿路改置轉運使、提點刑獄官。蔡卞罷。立武學法。丁酉，秦鳳蕃落獻邦、潘、疊三州。以內侍童貫為熙河蘭湟、秦鳳路經略安撫制置使。

二月乙巳，築御謀城。己酉，置親衛、勛衛、翊衛郎、中郎等官，以勛戚近臣之兄弟子孫有官者試充。甲寅，以張康國知樞密院事，兵部尚書劉逵同知樞密院事，吏部尚書何執中為尚書左丞。乙卯，班方田法。庚申，詔西邊用兵能招納羌人者，與斬級同賞。壬戌，升趙州為慶源軍。甲子，雨雹。乙丑，改三衛郎為侍郎。

閏月壬申，復元豐銓試斷按法。令州縣仿尚書六曹分六案。甲申，置陜西、河東、河北、京西監，鑄當二夾錫鐵錢。己丑，御端門，受趙懷德降，授感德軍節度使，封安化郡王。壬辰，曲赦熙河蘭湟路。

三月壬寅，置青海馬監。甲辰，以趙挺之為尚書右僕射兼中書侍郎。丙午，詔建王口砦為懷遠軍。庚戌，令呂惠卿致仕。戊午，復銀州。乙丑，詔州縣屬鄉聚徒教授者，非經書、子、史毋習。丁卯，牂牁、夜郎首領以地降。是月，夏人攻塞門砦。

夏四月辛未，遼遣蕭良來，為夏人求還侵地及退兵。戊寅，夏人攻臨宗砦。辛巳，詔諸路走馬承受毋得預軍政及邊事。己丑，夏人寇順寧砦，鄜延第二副將劉延慶擊破之；復攻湟州北蕃市城，知州辛叔獻等擊卻之。

五月戊申，除黨人父兄子弟之禁。壬子，遣林攄報聘於遼。賜張繼先號虛靜先生。癸丑，罷轉運司檢察鉤考法。辛酉，命官分部決獄。

六月丙子，復解池鹽。占城入貢。丁丑，慮囚。辛巳，罷陜西、河東力役。甲申，曲赦熙河、陜西、河東、京西路。戊子，趙挺之罷。

秋七月丙申朔，罷三京國子監官，各置司業一員。辛丑，置熒惑壇。置四輔郡，以穎昌府為南輔，襄邑縣為東輔，鄭州為西輔，澶州為北輔。甲寅，詔奪元祐輔臣墳寺。丁巳，還上書流人。戶部尚書曾孝廣坐錢帛皆闕，出知杭州。

八月戊辰，以德妃王氏為淑妃。庚午，以王、江、古州歸順，置提舉溪洞官二員，改懷遠軍為平州。丙子，以東輔為拱州。甲申，奠九鼎於九成宮。乙酉，詣宮酌獻。辛卯，賜新樂名《大晟》，置府建官。壬辰，遣劉正夫使遼。

九月己亥，赦天下。乙巳，詔元祐人貶謫者以次徙近地，惟不得至畿輔。詔京畿、三路保甲並於農隙時教閱。乙卯，賜上舍生三十五人及第。丙辰，詔自今非宰臣毋得除特進。

冬十月，自七月雨，至是月不止。甲申，以左、右司所編紹聖、元符以來申明斷例班天下，刑名例班刑部、大理司。丁亥，升武岡縣為軍。戊子，詔上書進士未獲者，限百日自陳免罪。壬辰，日中有黑子。

十一月戊戌，安定郡王世雍薨。丙辰，置諸路提舉學事官。己未，章惇卒。十二月癸酉，升拱州為保慶軍。甲申，分平州置允州、格州。是歲，蘇、湖、秀三州水，賜乏食者粟。泰州禾生□魯。

五年春正月戊戌，彗出西方，其長竟天。庚子，復置江、湖、淮、浙常平都倉。甲辰，以吳居厚為門下侍郎，劉逵為中書侍郎。乙巳，以星變，避殿損膳，詔求直言闕失。毀《元祐黨人碑》。復謫者仕籍，自今言者勿復彈糾。丁未，太白晝見，赦天下，除黨人一切之禁。權罷方田。戊申，詔侍從官奏封事。己酉，罷諸州歲貢供奉物。庚戌，詔崇寧以來左降者，各以存歿稍復其官，盡還諸徙者。辛亥，御殿復膳。壬子，罷圜土法。丁巳，罷書、畫、算、醫四學。壬戌，復書、畫、算學。

二月甲子朔，詔監司條奏民間疾苦。丙寅，蔡京罷為開府儀同三司、中太一宮使。以觀文殿大學士趙挺之為特進、尚書右僕射兼中書侍郎。庚午，詔翰林學士、兩省官及館閣自今並除進士出身人。壬申，省內外冗官，罷醫官兼宮觀者。蒲甘國入貢。丁丑，以前後所降御筆手詔模印成冊，班之中外。州縣不遵奉者，監司按劾，監司推行不盡者，諸司互察之。

三月丙申，詔星變已消，罷求直言。辛丑，改威德軍為石堡砦。封眉州防禦使世福為安定郡王。癸卯，御集英殿策進士。丁未，罷諸州武學。乙卯，廢銀州為銀川城。丙辰，蔡王似薨。己未，賜禮部奏名進士及第、出身六百七十一人。

夏四月丁丑，停免兩浙水災州郡夏稅。

五月丁未，班《紀元歷》。辛亥，封子栩為魯國公。乙卯，罷闢舉，盡復元豐選法。

六月癸亥，立諸路監司互察法，庇匿不舉者罪之，仍令御史臺糾劾。改格州為從州。甲子，詔求隱逸之士，令監司審核保奏，其緣私者，御史察之。丁卯，詔輔臣條具東南守備策。壬申，慮囚。

秋七月庚寅朔，日當食不虧。壬寅，詔改明年元。

九月辛丑，河南府嘉禾與芝草同本生。

冬十月己卯，升澶州為開德府。庚辰，降德音於開德府：減囚罪一等，徒以下釋之。

十一月辛卯，陳王佖薨。乙巳，詔立武士貢法。辛亥，並京畿提刑入轉運司。十二月戊午朔，日當食不虧，群臣稱賀。己未，劉逵罷。壬戌，詔臣僚休日請對，特御便殿。己巳，詔監司按事，有懷奸挾情不盡實者，流竄不敘。是歲，廣西黎洞韋晏鬧等內附。

大觀元年春正月戊子朔，赦天下。甲午，以蔡京為尚書左僕射兼門下侍郎。戊戌，幸興德禪院。復廢官。庚子，復置議禮局於尚書省。甘露降於帝鼎內，群臣稱賀。壬寅，吳居厚罷。戊申，進封衛王俁為魏王，定王偲為鄧王。壬子，以何執中為中書侍郎，鄧洵武為尚書左丞，戶部尚書梁子美為尚書右丞。乙卯，封仲損為南康郡王，仲御為汝南郡王。

二月壬戌，以向宗回為開府儀同三司，徙封安康郡王。甲子，以黎洞納土，曲赦廣西。乙亥，復醫學。己卯，復行方田。丙戌，以平昌郡君韋氏為才人。

三月丁酉，趙挺之罷。以何執中為門下侍郎，鄧洵武為中書侍郎，梁子美為尚書左丞，吏部尚書朱諤為右丞。甲辰，立八行取士科。癸丑，趙挺之卒。

夏四月乙丑，以淑妃王氏為貴妃。

五月己丑，封子棫為楊國公。朝散郎吳儲、承議郎吳侔坐與妖人張懷素謀反，伏誅。貶呂惠卿為祁州團練副使。庚寅，鄧洵武罷。甲午，詔班新樂於天下。癸卯，詔自今凡總一路及監司之任，勿以元祐學術及異意人充選。以安化蠻犯邊，益兵赴廣西討之。乙巳，子構生。

六月己未，以梁子美為中書侍郎。壬戌，詔景靈宮建僖祖殿室。甲子，以黎人地為庭、孚二州。癸酉，賜上舍生二十九人及第。乙亥，朱諤卒。丁丑，慮囚。甲申，以才人韋氏為婕妤。

秋七月乙酉朔，伊、洛溢。戊子，詔括天下漏丁。壬寅，班祭服於州郡。乙巳，賢妃武氏薨。

八月乙卯，曾布卒。丁巳，封子構為蜀國公。庚申，以戶部尚書徐處仁為尚書右丞，吏部尚書林攄同知樞密院事。己巳，降德音於淮、海、吳、楚二十六州：減囚罪一等，流以下釋之。

九月庚寅，建顯烈觀於陳橋。己酉，加上僖祖謚曰立道肇基積德起功懿文憲武睿和至孝皇帝，朝獻景靈宮。庚戌，饗太廟。辛亥，大饗明堂，赦天下。升永興軍為大都督府。章綖坐冒法，竄海島。李景直等四人以上書觀望罪，並編管嶺南。

冬十月己未，詔士有才武絕倫者，歲貢準文士上舍上等法。辛酉，蘇州地震。乙丑，貶張商英為安化軍節度副使。己巳，大雨雹。

閏月丙戌，以林攄為尚書左丞，資政殿學士鄭居中同知樞密院事。乙未，詔守令以戶口為殿最。升桂州為大都督府，鎮州為靖海軍節度。壬寅，禁用翡翠。乙巳，升太原府、鄆州並為大都督府。

十一月壬子朔，日有食之，蔡京等以不及所當食分，率群臣稱賀。乙丑，置符寶郎。己巳，升瀛州為河間府、瀛海軍節度。戊寅，南丹州刺史莫公佞降。徐處仁以母憂去位。十二月庚寅，以蔡京為太尉，進何執中以下官二等。癸巳，以江寧、荊南、揚、杭、越、洪、福、潭、廣、桂並為帥府。置黔南路。丁酉，置開封府府學。己亥，以婉容喬氏為賢妃。開潩河。是歲，秦鳳旱。京東水，河溢，遣官振濟，貸被水戶租。廬州雨豆。汀、懷二州慶雲見。乾寧軍、同州黃河清。於闐、夏國入貢。涪州夷駱世葉、駱文貴內附。

二年春正月壬子朔，受八寶於大慶殿，赦天下，文武進位一等。蔡京表賀符瑞。乙卯，以婉儀劉氏為德妃。己未，蔡京進太師；加童貫節度使，仍宣撫。庚申，進封魏王俁為燕王，鄧王偲為越王，並為太尉；京兆郡王桓為定王，高密郡王楷為嘉王，並為司空；吳國公樞為建安郡王，冀國公杞為文安郡王，楚國公栩為安康郡王，楊國公棫為濟陽郡王，蜀國公構為廣平郡王，並為開府儀同三司。甲子，以神宗德妃宋氏、劉氏為淑妃，賢妃喬氏為德妃。庚午，徙封仲損為齊安郡王，仲御為華陽郡王，孝騫為晉康郡王，孝參為豫章郡王，並開府儀同三司；封仲增為信安郡王，仲忽為普安郡王，仲癸為咸安郡王，仲僕為同安郡王，仲糜為淮安郡王。戊寅，徙封向宗回為漢東郡王，向宗良為開府儀同三司。仲損薨。河東、北盜起。

二月甲申，置諸州曹掾官。甲午，詔建徽猷閣，藏《哲宗御集》，置學士、直學士、待制官。己亥，以安德軍節度使錢景臻為開府儀同三司。庚戌，以婕妤韋氏為修容。

三月庚申，班《金菉靈寶道場儀範》於天下。甲子，封子材為魏國公。乙亥，封子模為鎮國公。戊寅，賜上舍生十三人及第。升乾寧軍為清州。詔監司歲舉所部郡守二人、縣令四人赴三省審察。夏四月甲辰，復洮州。

五月庚戌朔，日有食之。辛亥，慮囚。以復洮州功，賜蔡京玉帶，加童貫檢校司空，仍宣撫。甲寅，復諸路歲貢供奉物。壬戌，溪哥王子臧征撲哥降，復積石軍。戊辰，詔官蔡京子孫一人，進執政官一等。

六月乙酉，以涪夷地為珍州。甲午，以平夏城為懷德軍。乙未，以殿中六尚、算學、太官局、翰林儀鸞司皆隸六察。

秋七月庚戌，罷建僖祖殿室。乙卯，以婉容王氏為賢妃。

八月辛巳，邢州河水溢，壞民廬舍，復被水者家。丙申，中書侍郎梁子美罷知鄆州。己亥，置保州敦宗院。

九月辛亥，以林攄為中書侍郎，吏部尚書餘深為尚書左丞。壬戌，貶向宗回為太子少保致仕。壬申，封子植為吳國公。癸酉，皇后王氏崩。削向宗回官爵。丙子，曲赦熙河蘭湟、秦鳳、永興軍路。冬十一月丁未朔，太白晝見。乙丑，上大行皇后謚曰靖和。

十二月壬寅，陪葬靖和皇后於永裕陵。是歲，同州黃河清。出宮女七十有七人。於闐、夏國入貢。涪夷任應舉、楊文貴，湖南徭楊再光內附。

三年春正月乙卯，祔靖和皇后神主於別廟。己未，減兩京、河陽、鄭州囚罪一等，民緣園陵役者蠲其賦。丁卯，以涪夷地為承州。甲戌，升湟州為向德軍節度。

二月丙子朔，播州楊文貴納土，以其地置遵義軍。丁丑，韓忠彥致仕。

三月丙午，立海商越界法。庚戌，御集英殿策進士。辛酉，詔四川郡守並選內地人任之。壬戌，並黔南入廣西路。乙丑，賜禮部奏名進士及第、出身六百八十五人。壬申，張康國卒。

夏四月戊寅，林攄罷。戊子，以淑妃劉氏為貴妃。癸巳，以鄭居中知樞密院事，吏部尚書管師仁同知樞密院事。癸卯，以餘深為中書侍郎，兵部尚書薛昂為尚書左丞，工部尚書劉正夫為尚書右丞。

五月乙巳朔，孟翊獻所畫卦象，謂宋將中微，宜更年號、改官名、變庶事以厭之。帝不樂，詔竄遠方。丙辰，令闢雍宴用雅樂。丁巳，慮囚。戊辰，大雨雹。辛未，以德妃喬氏為貴妃。

六月甲戌朔，詔修《樂書》。管師仁罷。丁丑，蔡京罷。辛巳，以何執中為特進、尚書左僕射兼門下侍郎。以瀘夷地為純、滋二州。庚寅，冀州河水溢。

秋七月丁未，詔謫籍人除元祐奸黨及得罪宗廟外，餘並錄用。丙辰，詔罷都提舉茶事司，在京令戶部、在外令轉運司主之。

八月乙酉，封子樸為雍國公。己丑，嗣濮王宗漢薨。甲午，以仲增為開府儀同三司，封嗣濮王。丙申，升融州為清遠軍節度。己亥，韓忠彥薨。

九月癸丑，封子棣為徐國公。己未，賜天下州學藏書閣名「稽古」。

冬十月癸巳，減六尚局供奉物。

十一月丁未，詔算學以黃帝為先師，風後等八人配饗，巫咸等七十人從祀。己巳，蔡京進封楚國公致仕，仍提舉《哲宗實錄》，朝朔望。十二月己亥，罷東南鑄夾錫錢。是歲，江、淮、荊、浙、福建旱，秦、鳳、階、成饑，發粟振之，蠲其賦。陜州、同州黃河清。闍婆、占城、夏國入貢。瀘州夷王募弱內附。

四年春正月癸卯，罷改鑄當十錢。辛酉，詔士庶拜僧者，論以大不恭。丁卯，夏國入貢。二月庚午朔，禁然頂、煉臂、刺血、斷指。庚辰，罷京西錢監。甲申，詔自今以賞進秩者毋過中奉大夫。己丑，以餘深為門下侍郎。資政殿學士張商英為中書侍郎，戶部尚書侯蒙同知樞密院事。壬辰，罷河東、河北、京東鑄夾錫鐵錢。

三月庚子，募饑民補禁卒。詔醫學生並入太醫局，算入太史局，書入翰林書藝局，畫入翰林畫圖局，學官等並罷。甲寅，敕所在振恤流民。癸亥，詔：罪廢人稍加甄敘，能安分守者，不俟滿歲，各與敘進，以責來效。丙寅，賜上舍生十五人及第。戊辰，詔上書邪下等人可依無過人例，今後改官升任並免檢舉。

夏四月己卯，班樂尺於天下。癸未，蔡京上《哲宗實錄》。丙申，立感生帝壇。丁酉，詔修《哲宗史》。

五月壬寅，停僧牒三年。丁未，彗出奎、婁。甲寅，立詞學兼茂科。丙辰，詔以彗見，避殿減膳，令侍從官直言指陳闕失。戊午，赦天下。壬戌，改廣西黔南路為廣南西路。癸亥，治廣西妄言拓地罪，追貶帥臣王祖道為昭信軍節度副使。甲子，貶蔡京為太子少保。丙寅，餘深罷。

六月庚午，御殿復膳。乙亥，以張商英為尚書右僕射兼中書侍郎。壬辰，復向宗回為開府儀同三司、漢東郡王。乙未，慮囚。丙申，薛昂罷。

秋七月辛丑，復罷方田。戊申，封子□咢為冀國公。

八月乙亥，以劉正夫為中書侍郎，侯蒙為尚書左丞，翰林學士承旨鄧洵仁為尚書右丞。戊寅，省內外冗官。庚辰，以資政殿學士吳居厚為門下侍郎。丁亥，行內外學官選試法。

閏月辛丑，詔諸路事有不便於民者，監司條奏之。癸卯，改陵井監為仙井監。辛酉，詔戒朋黨。以張閣知杭州，兼領花石綱。

九月丙寅朔，日有食之。

冬十月丁酉，立貴妃鄭氏為皇后。鄭居中罷。戊戌，太白晝見。以吳居厚知樞密院事。

十一月乙丑朔，朝景靈宮。丙寅，饗太廟。丁卯，祀昊天上帝於圜丘，赦天下，改明年元。丙戌，罷拱州為襄邑縣。十二月庚戌，改謚靖和皇后為惠恭。是歲，夔州江水溢。海水清。出宮女四百八十六人。南丹州首領莫公晟內附。

政和元年春正月己巳，以賢妃王氏為德妃。壬申，毀京師淫祠一千三十八區。戊寅，封子□共為定國公。丙戌，廢白、龔二州。壬辰，詔百官厲名節。

二月壬寅，冊皇后。乙巳，詔陜西、河東復鑄夾錫錢。丙午，以太子少師鄭紳為開府儀同三司。

三月己巳，詔監司督州縣長吏勸民增植桑柘，課其多寡為賞罰。癸酉，以吏部尚書王襄同知樞密院事。

夏四月乙卯，罷陜西、河東鑄夾錫錢。丙辰，慮囚。立守令勸農黜陟法。丁巳，以淮南旱，降囚罪一等，徒以下釋之。

五月癸亥，詔四川羨餘錢物歸左藏庫。戊辰，改當十錢為當三。己卯，東南有星晝隕。丁亥，解池生紅鹽。

六月甲寅，復蔡京為太子少師。

秋七月壬申，以疾愈，赦天下。癸未，廢平、從二州為砦。

八月乙未，復蔡京為太子太師。丁巳，張商英罷。戊午，詔：「監司部內官吏，一歲中有犯罪至三人以上，雖不及三人而或有曾薦舉者，罪及監司。」九月戊寅，王襄罷。丁亥，封子栻為黃國公。是月，鄭允中、童貫使遼，以李良嗣來，良嗣獻取燕之策，詔賜姓趙。

冬十月辛卯，以用事之臣多險躁朋比，下詔申儆。庚戌，封昭化軍節度使宗粹為信安郡王。辛亥，貶張商英為崇信軍節度副使。

十一月壬戌，以上書邪等及曾經入籍人並不許試學官。丙子，封子榛為福國公。十二月己酉，詔臺諫以直道核是非，毋憚大吏，毋比近習。辛亥，廢鎮州，升瓊州為靖海軍。是歲，虔州芝草生。蔡州瑞麥連野。河南府嘉禾生，野蠶成繭。出宮女八十人。交趾、夏國入貢。


二年春正月甲子，制：上書邪等人並不除監司。

二月戊子朔，蔡京復太師致仕，賜第京師。庚子，以婉容崔氏為賢妃。

三月戊午朔，定國公栱薨。己巳，御集英殿策進士。己卯，賜禮部奏名進士及第、出身七百十三人。

夏四月己丑，詔縣令以十二事勸農於境內，躬行阡陌，程督勤惰。辛卯，復行方田。日中有黑子。甲午，宴蔡京等於太清樓。乙巳，以定國軍節度使仲忽為開府儀同三司。庚戌，以何執中為司空。壬子，賜張商英自便。

五月癸亥，慮囚。丁卯，封子椿為慶國公。己巳，蔡京落致仕，三日一至都堂議事。

六月己丑，以資政殿學士餘深為門下侍郎。乙卯，白虹貫日。

秋七月壬申，訪天下遺書。丙子，置禮制局。

九月壬午，改太尉以冠武階。癸未，正三公、三孤官。改侍中為左輔，中書令為右弼，左、右僕射為太宰、少宰，罷尚書令。

冬十月乙巳，得玉圭於民間。

十一月己未，置知客省、引進、四方館、東西上閣門事。戊寅，日南至，受元圭於大慶殿，赦天下。辛巳，蔡京進封魯國公。以何執中為少傅、太宰兼門下侍郎，執政皆進秩。十二月甲申，行給地牧馬法。乙酉，以鄭居中為特進。丙戌，以武信軍節度使童貫為太尉。乙巳，定命婦名為九等。丙午，燕輔臣於延福宮。辛亥，封子屋為衛國公。是歲，成都府、蘇州火。出宮女三百八十三人。高麗入貢。成都路夷人董舜咨、董彥博內附，置祺、亨二州。

三年春正月己未，以定王桓、嘉王楷並為太保。庚申，以廣平郡王構為檢校太保。甲子，詔以天賜元圭，遣官冊告永裕、永泰陵。丙寅，以燕王俁為太傅。癸酉，追封王安石為舒王，子雱為臨川伯，配饗文宣王廟。丁丑，吳居厚罷，以觀文殿學士鄭居中知樞密院事。己卯，以越王偲為太傅，封子楗為韓國公。

二月甲申，以德妃王氏為淑妃。庚寅，罷文臣勛官。辛卯，崇恩太后暴崩。甲午，以遼、女真相持，詔河北治邊防。丁酉，詔百官奉祠祿者並以三年為任。乙巳，增定六朝勛臣一百一十六人。

三月壬子朔，日有食之。戊辰，進神宗淑妃宋氏為貴妃。升永安縣為永安軍。癸酉，賜上舍生十九人及第。

夏四月戊子，作保和殿。庚寅，以復溱、播，等州降德音於梓夔路。癸巳，鄧洵仁罷。乙巳，以福寧殿東建玉清和陽宮。丙午，升定州為中山府。己酉，以資政殿學士薛昂為尚書右丞。庚戌，班《五禮新儀》。

閏月丙辰，改公主為帝姬。戊午，復置醫學。辛酉，上崇恩太后謚曰昭懷。庚午，慶國公椿薨。

五月乙酉，慮囚。丙申，升蘇州為平江府。庚子，大盈倉火。壬寅，以築溱、播進執政官一等。丙午，葬昭懷皇后於永泰陵。丁未，詔尚書內省分六司，以掌外省六曹所上之事；置內宰、副宰、內史、治中等官及都事以下吏員。己酉，班新燕樂。

六月癸亥，祔昭懷皇后神主於太廟。戊辰，降兩京、河陽、鄭州囚罪一等，民緣園陵役者蠲其賦。

秋七月癸未，升趙城縣為慶祚軍。甲申，還王珪、孫固贈謚，追復韓忠彥、曾布、安燾、李清臣、黃履等官職。庚子，貴妃劉氏薨。壬寅，復置白州。

八月甲戌，以燕樂成，進執政官一等。丙子，以何執中為少師。丁丑，升潤州為鎮江府。戊寅，封四鎮山為王。

九月庚寅，詔大理寺、開封府不得奏獄空，其推恩支賜並罷。戊戌，追冊貴妃劉氏為皇后，謚曰明達。

冬十月乙丑，閱新樂器於崇政殿，出古器以示百官。戊辰，詔冬祀大禮及朝景靈宮，並以道士百人執威儀前導。冬十一月辛巳，朝獻景靈宮。壬午，饗太廟，加上神宗謚曰體元顯道法古立憲帝德王功英文烈武欽仁聖孝皇帝，改上哲宗謚曰憲元繼道世德揚功欽文睿武齊聖昭孝皇帝。癸未，祀昊天上帝於圜丘，大赦天下。升端州為興慶府。乙酉，以天神降，詔告在位，作《天真降臨示現記》。乙丑，以賢妃崔氏為德妃。壬辰，築祥州。己亥，詔有官人許舉八行。

十二月癸丑，詔天下訪求道教仙經。乙卯，詔天下貢醫士。辛酉，太白晝見。是歲，江東旱，溫、封、滋三州火。出宮女二百七十有九人。

四年春正月戊寅朔，置道階凡二十六等。辛丑，追封濮王子宗誼為祁王，宗詠為萊王，宗師為溫王，宗輔為楚王，宗博為蕭王，宗沔為霍王，宗藎為建王，宗勝為袁王。

二月丁巳，賜上舍生十七人及第。癸亥，改淯井監為長寧軍。癸酉，長子桓冠。

三月丙子朔，以淑妃王氏為貴妃。

夏四月庚戌，幸尚書省，以手詔訓誡蔡京、何執中，各官遷秩，吏賜帛有差。癸丑，閱太學、闢雍諸生雅樂。甲子，改戎州為敘州。

五月丙戌，始祭地於方澤，以太祖配。降德音於天下。子機薨。

六月戊午，慮囚。壬申，以廣西溪洞地置隆、兌二州。

秋七月丁丑，置保壽粹和館，以養宮人有疾者。戊寅，焚苑東門所儲毒藥可以殺人者，仍禁勿得復貢。甲午，祔明達皇后神主於別廟。

八月乙巳，改端明殿學士為延康殿學士，樞密直學士為述古殿直學士。癸亥，定武臣橫班以五十員為額。

九月乙卯，以安靜軍節度使王憲為開府儀同三司。己亥，詔諸路兵應役京師者，並以十月朔遣歸。

冬十月乙巳，復置拱州。

十一月丁丑，封子梴為相國公。十二月己酉，以禁中神御殿成，減天下囚罪一等。癸丑，定朝議、奉直大夫以八十員為額。己未，詔廣南市舶司歲貢真珠、犀角、象齒。是歲，相州野蠶成繭。出宮女六十八人。

五年春正月庚辰，瀘南晏州夷反，尋詔梓州路轉運使趙遹等督兵討平之。己丑，令諸州縣置醫學，立貢額。甲午，改龍州為政州。

二月乙巳，立定王桓為皇太子。甲寅，冊皇太子，赦天下。庚午，以童貫領六路邊事。三月辛未朔，太白晝見。己卯，御集英殿策進士。甲申，追論至和、嘉祐定策功，封韓琦為魏郡王，覆文彥博官。丁亥，詔以立皇太子，見責降文武臣僚並與牽復甄敘，凡千五百人。壬辰，升舒州為德慶軍。癸巳，賜禮部奏名進士出身六百七十人。

夏四月甲辰，作葆真宮。丁未，詣景靈宮，還，幸秘書省，進館職官一等。庚戌，改集英殿為右文殿。癸亥，置宣和殿學士。詔東宮講讀官罷讀史。

五月壬辰，慮囚。

六月癸丑，以修三山河橋，降德音於河北、京東、京西路。

秋七月戊辰朔，日有食之。乙亥，升汝州為陸海軍。丁丑，詔建明堂於寢殿之南。甲申，昭慶軍節度使蔡卞為開府儀同三司。丁亥，封子□越為瀛國公。

八月己酉，以秘書省地為明堂。辛亥，升通利軍為浚州、平川軍節度。嗣濮王仲增薨。

九月己卯，封仲御為嗣濮王。丙戌，封子柍為惠國公。冬十月癸卯，以嵩山道人王仔昔為沖隱處士。戊午，夏國入貢。

十一月癸酉，錄昭憲皇后杜氏之裔。庚寅，高麗遣子弟入學。十二月己亥，升遂州為遂寧府。庚申，以平晏夷，曲赦四川。癸亥，置緣邊安撫司於瀘州。是歲，平江府、常、湖、秀州水。出宮女五十人。

六年春正月戊子，以瀘南獻捷，轉宰執一官。以童貫宣撫陜西、河北。

閏月壬寅，升穎州為順昌府。丁未，置道學。

二月丁亥，詔增廣天下學舍。庚寅，詔廣京城。

三月癸丑，賜上舍生十一人及第。

夏四月乙丑，會道士於上清寶菉宮。辛未，以何執中為太傅致仕，朝朔望。丁丑，詔天寧諸節及壬戌日，杖已下罪聽贖。丙戌，卻監司、守臣進獻。庚寅，詔蔡京三日一朝，正公相位，總治三省事。

五月丁酉，廢錫錢。庚子，以鄭居中為少保、太宰兼門下侍郎，劉正夫為特進、少宰兼中書侍郎。壬寅，以保大軍節度使鄧洵武知樞密院事。

六月丙寅，班中書官制格。庚午，慮囚。甲戌，詔堂吏遷官至奉直大夫止。癸未，皇太子納妃朱氏。

秋七月壬辰朔，以震武城為震武軍。甲午，以德妃崔氏為貴妃。辛亥，以河陽三城節度使王薦為開府儀同三司。諸盜晏州卜漏闕一字、沅州黃安俊、定邊軍李吪□移伏誅，詔函首於甲庫。壬子，曲赦湖北。己未，解池生紅鹽。辛酉，改走馬承受公事為廉訪使者。

八月壬戌朔，戒北邊帥臣毋生事。壬午，詔天下監司、郡守搜訪巖谷之士，雖恢詭譎怪自晦者悉以名聞。丁亥，幸蔡京第。己丑，升晉州為平陽、壽州為壽春、齊州為濟南府。

九月辛卯朔，詣玉清和陽宮，上太上開天執符御歷含真體道昊天玉皇上帝徽號寶冊。丙申，赦天下。令洞天福地修建宮觀，塑造聖像。以西內成，曲赦京西。己未，以童貫為開府儀同三司。

冬十月乙丑，太白晝見。

十一月丁酉，朝獻景靈宮。戊戌，饗太廟。己亥，祀昊天上帝於圜丘，赦天下。庚子，以禮部尚書白時中為尚書右丞。辛丑，魏國公材薨。戊申，以侯蒙為中書侍郎，薛昂為尚書左丞。己未，徙封衛國公屋為鄆國公。增橫班為十三階。十二月己巳，以婉儀劉氏為賢妃。戊寅，以熙河進築功成，進執政一官。乙酉，奠九鼎於圜像徽調閣。劉正夫為開府儀同三司致仕。戊子，以宗粹為開府儀同三司。是歲，冀州三山黃河清。出宮女六百人。高麗、占城、大食、真臘、大理、夏國入貢，茂州夷郅永壽內附。

七年春正月丁酉，於闐入貢。庚子，以殿前都指揮使高俅為太尉。

二月癸亥，以大理國主段和譽為雲南節度使、大理國王。甲子，會道士二千餘人於上清寶菉宮，詔通真先生林靈素諭以帝君降臨事。丁卯，御集英殿策高麗進士。辛未，改天寧萬壽觀為神霄玉清萬壽宮。乙亥，幸上清寶菉宮，命林靈素講道經。

三月庚寅，賜高麗祭器。高麗進士權適等四人賜上舍及第。乙未，以童貫權領樞密院。丙申，升鼎州為常德軍。

夏四月庚申，帝諷道菉院上章，冊己為教主道君皇帝，止於教門章疏內用。辛酉，升溫州為應道軍。

五月戊子朔，升慶州為慶陽軍、渭州為平涼軍。己丑，如玉清和陽宮，上承天效法厚德光大後土皇地祇徽號寶冊。辛卯，命蔡攸提舉秘書省並左右街道菉院。乙未，詔權罷宮室修造。辛丑，祭地於方澤，降德音於諸路。以監司州縣共為奸贓，令廉訪使者察奏，仍許民徑赴尚書省陳訴。癸卯，改玉清和陽宮為玉清神霄宮。

六月戊午朔，以明堂成，進封蔡京為陳、魯國公。戊辰，以嘉王楷為太傅。改節度觀察留後為承宣使。己巳，蔡京辭兩國不拜，詔官其親屬二人。壬午，詔禁巫覡。丙戌，貴妃宋氏薨。

秋七月壬辰，熙河、環慶、涇原地震。庚子，詔八寶增定命寶。

八月癸亥，詔明堂並祠五帝。鄭居中以母憂去位。

九月戊子，詔湖北民力未紓，胡耳西道可罷進築。辛卯，大饗明堂，赦天下。乙未，劉正夫卒。丁酉，西蕃王子益麻黨徵降，見於紫宸殿。壬寅，進宰執官一等。甲辰，以薛昂為特進。癸丑，貴妃王氏薨。

冬十月乙卯朔，初御明堂，班朔布政。戊寅，侯蒙罷。

十一月庚寅，命蔡京五日一赴都堂治事。辛卯，鄭居中起復。以餘深為特進、少宰兼中書侍郎，白時中為中書侍郎。壬辰，復置醴州。丙申，何執中卒。升石泉縣為軍。十二月戊申朔，有星如月。丁巳，以薛昂為門下侍郎。戊辰，詔天神降於坤寧殿，刻石以紀之。庚午，以童貫領樞密院。命戶部侍郎孟揆作萬歲山。是歲，三山河水清。出宮女六十八人。

重和元年春正月甲申朔，受定命寶於大慶殿。戊子，封孫諶為崇國公。己丑，赦天下。應元符末上書邪中等人，依無過人例。乙巳，封侄有奕為和義郡王。庚戌，以翰林學士承旨王黼為尚書左丞。

二月戊辰，增諸路酒價。庚午，遣武義大夫馬政由海道使女真，約夾攻遼。甲戌，升六安縣為六安軍。丁丑，詔監司輒以禁錢買物為苞苴饋獻，論以大不恭。

三月丙戌，詔監司、郡守自今須滿三歲乃得代，仍毋得通理。癸巳，令嘉王楷赴廷對。丙申，以茂州蕃族平，曲赦四川。丁酉，知建昌陳並等改建神霄宮不虔及科決道士，詔並勒停。戊戌，御集英殿策進士。戊申，賜禮部奏名進士及第、出身七百八十三人。有司以嘉王楷第一，帝不欲楷先多士，遂以王昂為榜首。

夏四月癸丑朔，築靖夏城、制戎城。錄呂餘慶後。癸亥，減捶刑。己卯，詔每歲以季秋親祠明堂，如孟月朝獻禮。以太上混元上德皇帝二月十五日生辰為貞元節。

五月壬午朔，日有食之。乙酉，詔諸路選漕臣一員，提舉本路神霄宮。丁亥，以林靈素為通真達靈元妙先生，張虛白為通元沖妙先生。壬辰，班禦制《聖濟經》。以青華帝君八月九日生辰為元成節。庚戌，手敕兩浙漕司，以權添酒錢盡給御前工作。

六月乙卯，以賢妃劉氏為淑妃。己巳，以淮西盜平，曲赦。庚子，慮囚。甲戌，以西邊獻捷，曲赦陜西、河東路。

秋七月壬午，以西師有功，加蔡京恩，官其一子。鄭居中為少傅，餘深為少保，鄧洵武為特進，進執政官一等。己酉，遣廉訪使者六人振濟東南諸路水災。

八月甲寅，以童貫為太保。辛酉，詔班御注《道德經》。壬申，詔執政非入謝及丐去，毋得獨留奏事。癸酉，封子椅為嘉國公。乙亥，升兗州為襲慶府。

九月辛巳，大饗明堂。壬午，詔罷拘白地、禁榷貨、增方田稅、添酒價、取醋息、河北加折耗米、東南水災強糴等事。丙戌，詔太學、闢雍各置《內經》、《道德經》、《莊子》、《列子》博士二員。己丑，以歲當戌、月當壬為元命，降德音於天下。庚寅，薛昂罷。以白時中為門下侍郎，王黼為中書侍郎，翰林學士承旨馮熙載為尚書左丞，刑部尚書範致虛為尚書右丞。壬辰，禁州郡遏糴及邊將殺降以幸功賞者。癸巳，禁群臣朋黨。丁酉，用蔡京言，集古今道教事為紀志，賜名《道史》。辛丑，鄭居中罷，乞持餘服，詔從之。詔察縣令治行、諸路監司能改正州縣事者，較為殿最。詔視中大夫林靈素、視中奉大夫張虛白並特授本品真官。

閏月庚申，詔江、淮、荊、浙、閩、廣監司督責州縣還集流民。丁卯，進封楷為鄆王。丙子，詔：周柴氏後已封崇義公，復立恭帝後以為宣義郎，監周陵廟，世世為國三恪。

冬十月己卯朔，太白晝見。己亥，改興慶軍為肇慶府。甲辰，置道官二十六等，道職八等。十一月己酉朔，改元，大赦天下。辛亥，日中有黑子。丙辰，以婉容王氏為賢妃。辛酉，補上書人安堯臣官。己巳，升梓州為潼川府。

十二月戊寅朔，復京西錢監。己丑，置裕民局。是歲，江、淮、荊、浙、梓州水。出宮女百七十八人。黃巖民妻一產四男子。於闐、高麗入貢。

宣和元年春正月戊申朔，日下有五色雲。壬子，進建安郡王樞為肅王，文安郡王杞為景王，並為太保。乙卯，詔：「佛改號大覺金仙，餘為仙人、大士。僧為德士，易服飾，稱姓氏。寺為宮，院為觀。」改女冠為女道，尼為女德。丁巳，金人使李善慶來，遣趙有開報聘，至登州而還。戊午，以餘深為太宰兼門下侍郎，王黼為特進、少宰兼中書侍郎。乙丑，改湟州為樂州。癸酉，封子棟為溫國公，侄有恭為永寧郡王。乙亥，躬耕籍田。罷裕民局。

二月庚辰，改元。易宣和殿為保和殿。戊戌，以鄧洵武為少保。

三月庚戌，蔡京等進安州所得商六鼎。己未，以馮熙載為中書侍郎，範致虛為尚書左丞，翰林學士張邦昌為尚書右丞。詔天下知宮觀道士與監司、郡縣官以客禮相見。童貫遣知熙州劉法出師攻統安城，夏人伏兵擊之，法敗歿，震武軍受圍。甲子，知登州宗澤坐建神霄宮不虔，除名編管。辛未，賜上舍生五十四人及第。甲戌，皇后親蠶。

夏四月丙子朔，日有食之。庚寅，童貫以鄜延、環慶兵大破夏人，平其三城。己亥，曲赦陜西、河東路。辛丑，進輔臣官一等。

五月丙午朔，有物如龍形，見京師民家。丁未，詔德士並許入道學，依道士法。丙辰，敗夏人於震武。壬申，班禦制《九星二十八宿朝元冠服圖》。甲戌，慮囚。是月，大水犯都城，西北有赤氣亙天。

六月壬午，詔西邊武臣為經略使者改用文臣。甲申，詔封莊周為微妙元通真君，列禦寇為致虛觀妙真君，仍行冊命，配享混元皇帝。己亥，夏國遣使納款，詔六路罷兵。

秋七月甲寅，以童貫為太傅。

八月戊寅，詔諸路未方田處並令方量，均定租課。丁酉，以神霄宮成，降德音於天下。範致虛以母憂去位。

九月甲辰朔，燕蔡京於保和新殿。辛酉，大饗明堂。癸亥，幸道德院觀金芝，遂幸蔡京第。丁卯，以淮康軍節度使蔡攸為開府儀同三司。

冬十月甲戌朔，以《紹述熙豐政事書》布告天下。

十一月癸丑，朝獻景靈宮。甲寅，饗太廟。乙卯，祀昊天上帝於圜丘，赦天下。甲子，詔東南諸路水災，令監司、郡守悉心振救。戊辰，以淮甸旱，饑民失業，遣監察御史察訪。張邦昌為尚書左丞，翰林學士王安中為尚書右丞。時朱勉以花石綱媚上，東南騷動，太學生鄧肅進詩諷諫，詔放歸田里。十二月甲戌，詔京東東路盜賊竊發，令東、西路提刑督捕之。辛卯，大雨雹。丙申，帝數微行，正字曹輔上書極論之，編管郴州。是歲，京西饑，淮東大旱，遣官振濟。嵐州黃河清。升邢州為信德，陳州為淮寧，襄州為襄陽，慶州為慶陽，安州為德安，鄆州為東平，趙州為慶源府；瀘州為瀘川，睦州為建德，岳州為岳陽，寧州為興寧，宜州為慶遠，光州為光山，均州為武當軍。

二年春正月癸亥，追封蔡確為汝南郡王。甲子，罷道學。

二月乙亥，遣趙良嗣使金國。唐恪罷。庚辰，以寧遠軍節度使梁子美為開府儀同三司。戊子，令所在贍給淮南流民，諭還之。甲午，詔別修《哲宗史》。

三月壬寅，賜上舍生二十一人及第。乙卯，改熙河蘭湟路為熙河蘭廓路。

夏四月丙子，詔江西、廣東兩界群盜嘯聚，添置武臣提刑，路分都監各一員。

五月庚子朔，以淑妃劉氏為貴妃。己酉，日中有黑子。丁巳，祭地於方澤，降德音於諸路。布衣朱夢說上書論宦寺權太重，編管池州。戊辰，詔宗室有文行才術者，令大宗正司以聞。六月癸酉，詔開封府振濟饑民。丁丑，太白晝見。戊寅，蔡京致仕，仍朝朔望。辛巳，詔自今動改元豐法制，論以大不恭。丙戌，詔三省、樞密院額外吏職，並從裁汰。及有妄言惑眾、稽違詔令者，重論之。詔諸司總轄、提點之類，非元豐法並罷。丁亥，復寺院額。甲午，罷禮制局並修書五十八所。

秋七月壬子，罷文臣起復。己未，罷醫、算學。丙寅，封子橞為英國公。

八月庚辰，詔減定醫官額。乙未，詔監司所舉守令非其人，或廢法不舉，令廉訪使者劾之。

九月壬寅，金人遣勃堇等來。乙巳，復德士為僧。辛亥，大饗明堂。丙辰，遣馬政使金國。癸亥，餘深加少傅。宴童貫第。

冬十月戊辰朔，日有食之。以河東節度使梁師成為太尉。建德軍青溪妖賊方臘反，命譚稹討之。

十一月己亥，餘深罷，仍少傅，授鎮西軍節度使、知福州。庚戌，以王黼為少保、太宰兼門下侍郎。己未，兩浙都監蔡遵、顏坦擊方臘，死之。十二月丁亥，改譚稹為兩浙制置使，以童貫為江、淮、荊、浙宣撫使，討方臘。己丑，以少傅鄭居中權領樞密院。庚寅，詔訪兩浙民疾苦。是月，方臘陷建德，又陷歙州，東南將郭師中戰死。陷杭州，知州趙霆遁，廉訪使者趙約詬賊死。是歲，淮南旱。夏國、真臘入貢。

三年春正月壬寅，鄧洵武卒。戊午，以安康郡王栩為太保，進封濟王；鎮國公模為開府儀同三司，進封樂安郡王。己未，詔淮南、江東、福建各權添置武臣提刑一員。辛酉，罷蘇、杭州造作局及御前綱運。乙丑，罷西北兵更戌。罷木石彩色等場務。是月，方臘陷婺州，又陷衢州，守臣彭汝方死之。

二月庚午，趙霆坐棄杭州，貶吉陽軍。罷方田。甲戌，降詔招撫方臘。乙酉，罷天下三舍及宗學、闢雍、諸路提舉學事官。癸巳，赦天下。是月，方臘陷處州。淮南盜宋江等犯淮陽軍，遣將討捕，又犯京東、河北，入楚、海州界，命知州張叔夜招降之。

三月丁未，御集英殿策進士。庚申，賜禮部奏名進士及第、出身六百三十人。

夏四月丙寅，貴妃劉氏薨。甲戌，青溪令陳光以盜發縣內棄城，伏誅。庚寅，忠州防禦使辛興宗擒方臘於青溪。詔二浙、江東被賊州縣給復三年。癸巳，汝州牛生麒麟。

五月戊戌，以鄭居中領樞密院。己亥，詔杭、越、江寧守臣並帶安撫使。甲辰，追冊貴妃劉氏為皇后，謚曰明節。改睦州、建德軍為嚴州、遂安軍，歙州為徽州。丙午，金人再遣曷魯等來。戊申，以興寧軍節度使劉宗元為開府儀同三司。癸亥，詔三省覺察臺諫罔上背公者，取旨譴責。陳過庭、張汝霖以乞罷御前使喚及歲進花果，為王黼所劾，並竄貶。

閏月丙寅，減諸州曹掾官。辛未，立醫官額。甲戌，復應奉司，命王黼及內侍梁師成領之。戊寅，慮囚。

六月，河決恩州清河埽。

秋七月丁卯，振溫、處等八州。丁亥，廢純、滋等十二州。戊子，童貫等俘方臘以獻。是月，洛陽、京畿訛言有黑眚如人，或如犬，夜出掠小兒食之，二歲乃息。

八月甲辰，曲赦兩浙、江東、福建、淮南路。乙巳，以童貫為太師，譚稹加節度。丁未，祔明節皇后神主於別廟。丙辰，方臘伏誅。

九月丙寅，以王黼為少傅，鄭居中為少師。庚午，進執政官一等。辛未，大饗明堂。

冬十月甲寅，詔自今贓吏獄具，論決勿貨。童貫復領陜西、兩河宣撫。

十一月丁丑，馮熙載罷。以張邦昌為中書侍郎，王安中為尚書左丞，翰林學士承旨李邦彥為尚書右丞。辛巳，封子桐為儀國公。壬午，張商英卒。十二月辛卯朔，日中有黑子。壬子，進封廣平郡王構為康王，樂安郡王模為祁王，並為太保。是歲，諸路蝗。

四年春正月丁卯，以蔡攸為少保，梁師成為開府儀同三司。癸酉，金人破遼中京，遼主北走。

二月丙申，以旱禱於廣聖宮，即日雨。癸卯，雨雹。丙午，以吳國公植為開府儀同三司，進封信都郡王。

三月辛酉，幸秘書省，遂幸太學，賜秘書少監翁彥深、王時雍、國子祭酒韋壽隆、司業權邦彥章服，館職、學官、諸生恩錫有差。丙子，遼人立燕王淳為帝。金人來約夾攻，命童貫為河北、河東路宣撫使，屯兵於邊以應之，且招諭幽、燕。

夏四月丙午，詔置補完校正文籍局，錄三館書置宣和樓及太清樓、秘閣。又令郡縣訪遺書。五月壬戌，以高俅為開府儀同三司。丁卯，封子柄為昌國公。甲戌，嗣濮王仲御薨。乙亥，以蔡攸為河北、河東宣撫副使。庚辰，以常德軍節度使譚稹為太尉。童貫至雄州，令都統制种師道等分道進兵。癸未，遼人擊敗前軍統制楊可世於蘭溝甸。乙酉，封開府儀同三司、江夏郡王仲爰為嗣濮王。丙戌，慮囚。楊可世與遼將蕭乾戰於白溝，敗績。丁亥，辛興宗敗於範村。

六月己丑，种師道退保雄州，遼人追擊至城下。帝聞兵敗，懼甚，遂詔班師。壬寅，以王黼為少師。是月，遼燕王淳死，蕭乾等立其妻蕭氏。

秋七月己未，廢貴妃崔氏為庶人。壬午，王黼以耶律淳死，復命童貫、蔡攸治兵，以河陽三城節度使劉延慶為都統制。甲申，种師道責授右衛將軍致仕，和詵散官安置。

九月戊午，朝散郎宋昭上書諫北伐，王黼大惡之，詔除名勒停、廣南編管。己未，金人遣徒孤且烏歇等來議師期。辛酉，大饗明堂。己巳，高麗國王王俁薨，遣路允迪吊祭。甲戌，遣趙良嗣報聘於金國。己卯，遼將郭藥師以涿、易二州來降。

冬十月庚寅，改燕京為燕山府，涿、易八州並賜名。癸巳，劉延慶與郭藥師等統兵出雄州。戊戌，曲赦所復州縣。己亥，耶律淳妻蕭氏上表稱臣納款。甲辰，師次涿州。己酉，郭藥師與高世宣、楊可世等襲燕，蕭乾以兵入援，戰於城中，藥師等屢敗，皆棄馬縋城而出，死傷過半。癸丑，以蔡攸為少傅、判燕山府。甲寅，劉延慶自盧溝河燒營夜遁，眾軍遂潰，蕭乾追至涿水上乃還。

十一月丙辰朔，行新璽。戊辰，朝獻景靈宮。己巳，饗太廟。庚午，祀昊天上帝於園丘，赦天下。東南官吏昨緣寇盜貶責者，並次第移放，上書邪上等人特與磨勘。戊寅，金人遣李靖等來許山前六州。以彰德軍節度使鄭詳為太尉。十二月丁亥，郭藥師敗蕭乾於永清縣。戊子，遣趙良嗣報聘於金國。庚寅，以郭藥師為武泰軍節度使。辛卯，金人入燕，蕭氏出奔。壬辰，使來獻捷。乙未，詔監司未經陛對，毋得之任。丙申，貶劉延慶為率府率、安置筠州。壬寅，進封植為莘王。

五年春正月戊午，金人遣李靖來議所許六州代租錢。己未，遣趙良嗣報聘，求西京等州。辛酉，以王安中為慶遠軍節度使、河北河東燕山府路宣撫使、知燕山府。甲申，錄富弼後。

二月乙酉朔，以李邦彥為尚書左丞，翰林學士趙野為尚書右丞。丙戌，金人以議未合，斷橋梁，焚次舍。丁酉，進封雍國公樸為華原郡王，徐國公棣為高平郡王，並為開府儀同三司。三月乙卯，金人再遣寧術割等來。己未，遣盧益報聘，皆如其約。

夏四月癸巳，金人遣楊璞以誓書及燕京、涿、易、檀、順、景、薊州來歸。庚子，童貫、蔡攸入燕，時燕之職官、富民、金帛、子女先為金人盡掠而去。乙巳，童貫表奏撫定燕城。庚戌，曲赦河北、河東、燕雲路。是日班師。

五月己未，以收復燕、雲，賜王黼玉帶。庚申，以王黼為太傅，鄭居中為太保，進宰執官二等。辛酉，王黼總治三省事。癸亥，童貫落節鉞，進封徐、豫國公。蔡攸為少師。乙丑，詔正位三公立本班，帶節鉞若領他職者仍舊班，著為令。癸酉，祭地於方澤。是月，金人許朔、武、蔚三州。金主阿骨打殂，弟吳乞買立。

六月乙酉，郭藥師加檢校少傅。丙戌，遼人張覺以平州來附。己丑，仲爰薨。乙未，詔今後內外宗室並不稱姓。丁酉，以安國軍節度使仲理為開府儀同三司，進封嗣濮王。己亥，慮囚。戊申，鄭居中卒。辛亥，以蔡攸領樞密院。

秋七月戊午，以梁師成為少保。己未，童貫致仕。起復譚稹為河北、河東、燕山府路宣撫使。庚午，太傅、楚國公王黼等上尊號曰繼天興道敷文成武睿明皇帝，不允。禁元祐學術。

八月辛巳朔，日當食不見。辛丑，命王安中作《復燕雲碑》。壬寅，太白晝見。是月，蕭乾破景州、薊州，寇掠燕山，郭藥師敗之。乾尋為其下所殺，傳首京師。

九月辛酉，大饗明堂。

冬十月乙酉，雨木冰。壬寅，罷諸路提舉常平之不職者。

十一月乙卯，以鄭紳為太師。丙寅，幸王黼第觀芝。諸路漕臣坐上供錢物不足，貶秩者二十二人。丁卯，王安中、譚稹並加檢校少傅，郭藥師為太尉。華原郡王樸薨。壬申，王黼子弟親屬推恩有差。是月，金人取平州，張覺走燕山，金人索之甚急，命王安中縊殺，函其首送之。十二月乙巳，金人遣高居慶等來賀正旦。戊申，以高平郡王棣為太保，進封徐王。是歲，秦鳳旱，河北、京東、淮南饑，遣官振濟。

六年春正月乙卯，為金主輟朝。戊午，置書藝所。癸亥，藏蕭乾首於太社。戊寅，遣連南夫吊祭金國。

二月丁亥，以冀國公□咢為開府儀同三司，進封河間郡王；韶州防禦使令盪為婺州觀察使，封安定郡王。己亥，躬耕藉田。丙午，詔自今非歷臺閣、寺監、監司、郡守、開封府曹官者，不得為郎官、卿、監，著為令。李邦彥以父憂去位。

三月己酉朔，以錢景臻為少師。金人來丐糧，不與。

閏月辛巳，皇后親蠶。庚子，御集英殿策進士。

夏四月癸丑，賜禮部奏名進士及第、出身八百五人。丁巳，李邦彥起復。

五月壬寅，慮囚。癸卯，金人遣使來告嗣位。

六月壬子，詔以收復燕、雲以來，京東、兩河之民困於調度，令京西、淮、浙、江、湖、四川、閩、廣並納免夫錢，期以兩月納足，違者從軍法。

秋七月戊子，遣許亢宗賀金國嗣位。丁酉，詔：應系御筆斷罪，不許詣尚書省陳訴改正。壬寅，詔宗室、后妃戚里、宰執之家概敷免夫錢。甲辰，置璣衡所。

八月乙卯，譚稹落太尉、罷宣撫使，童貫落致仕，領樞密院代之。丁巳，以溢機堡為安羌城。壬戌，以復燕、雲，赦天下。

九月乙亥，以白時中為特進、太宰兼門下侍郎，李邦彥為少宰兼中書侍郎。蔡攸落節鉞。辛巳，大饗明堂。丁亥，以趙野為尚書左丞，翰林學士承旨宇文粹中為尚書右丞，開封尹蔡懋同知樞密院。庚寅，以金芝產於艮嶽萬壽峰，改名壽嶽。庚子，金人遣富謨弼等以遺留物來獻。

冬十月庚午，詔有收藏習用蘇、黃之文者，並令焚毀，犯者以大不恭論。癸酉，詔內外官並以三年為任，治績著聞者再任，永為式。

十一月丙子，王黼致仕。太白晝見。乙酉，罷應奉司。丙戌，令尚書省置講議局。壬辰，詔監司擇縣令有治績者保奏，召赴都堂審察錄用，毋過三人。十二月甲辰朔，蔡京領講議司。詔百官遵行元豐法制。丁未，詔內外侍從以上各舉所知二人。癸亥，蔡京落致仕，領三省事。是歲，河北、山東盜起，命內侍梁方平討之。京師、河東、陜西地大震，兩河、京東西、浙西水，環慶、邠寧、涇原流徙，令所在振恤。夏國、高麗、于闐、羅殿入貢。

七年春正月癸酉朔，詔赦兩河、京西流民為盜者，仍給復一年。癸巳，詔罷諸路提舉常平官屬，有罪當黜者以名聞，仍令三省修已廢之法。

二月甲辰，復置鑄錢監。詔御史察贓吏。己酉，雨木冰。庚戌，詔京師運米五十萬斛至燕山，令工部侍郎孟揆親往措置。己巳，進封廣國公栻為南康郡王、福國公榛為平陽郡王，並開府儀同三司。壬申，京東轉運副使李孝昌言招安群盜張萬仙等五萬餘人，詔補官犒賜有差。

三月癸酉朔，雨雹。甲申，知海州錢伯言奏招降山東寇賈進等十萬人，詔補官有差。丙戌，以惠國公柍為開府儀同三司，進封建安郡王。

夏四月丙辰，降德音於京東、河北路。庚申，蔡京復致仕。復州縣免行錢。戊辰，詔行元豐官制。復尚書令之名，虛而勿授；三公但為階官，毋領三省事。

五月壬午，封子樅為潤國公。丁亥，詔諸路帥臣舉將校有才略者、監司舉守令有政績者歲各三人。

六月辛丑朔，詔宗室復著姓。丙午，封童貫為廣陽郡王。戊申，詔臣僚輒與內侍來往者論罪。辛亥，慮囚。己未，以蔡攸為太保。癸亥，詔吏職雜流出身人，毋得陳請改換。乙丑，罷減六尚歲貢物。

秋七月庚午朔，詔士庶毋以「天」、「王」、「君」、「聖」為名字，及以壬戌日輔臣焚香。甲戌，以河間郡王□咢為太保，進封沂王。是月，河東義勝軍叛。熙河、河東路地震。

九月辛巳，大饗明堂。壬辰，金人以擒遼主，遣李孝和等來告慶。是月，河東言粘罕至雲中，詔童貫復宣撫。有狐升御榻而坐。

冬十月辛亥，賜曾布謚曰文肅。戊午，罷京畿和糴。

十一月庚午，詔：無出身待制以上、年及三十通歷任滿十歲，乃許任子。乙亥，遣使回慶金國。甲申，朝獻景靈宮。乙酉，饗太廟。丙戌，祀昊天上帝於圜丘，赦天下。庚寅，以保靜軍節度使种師道為河東、河北路制置使。十二月乙巳，童貫自太原遁歸京師。己酉，中山奏金人斡離不、粘罕分兩道入攻。郭藥師以燕山叛，北邊諸郡皆陷。又陷忻、代等州，圍太原府。太常少卿傅察奉使不屈，死之。丙辰，罷浙江諸路花石綱、延福宮、西城租課及內外制造局。金兵犯中山府，詹度御之。戊午，皇太子桓為開封牧。罷修蕃衍北宅，令諸皇子分居十位。己未，下詔罪己。令中外直言極諫，郡邑率師勤王，募草澤異才有能出奇計及使疆外者。罷道官，罷大晟府、行幸局。西城及諸局所管緡錢，盡付有司。以保和殿大學士宇文虛中為河北、河東路宣諭使。庚申，詔內禪，皇太子即皇帝位。尊帝為教主道君太上皇帝，居於龍德宮。尊皇后為太上皇后。

靖康元年正月己巳，詣亳州太清宮，行恭謝禮，遂幸鎮江府。四月己亥，還京師。明年二月丁卯，金人脅帝北行。紹興五年四月甲子，崩於五國城，年五十有四。七年九月甲子，兇問至江南，遙上尊謚曰聖文仁德顯孝皇帝，廟號徽宗。十二年八月乙酉，梓宮還臨安。十月丙寅，權攢於永祐陵。十二月丁卯，祔太廟第十一室。十三年正月己亥，加上尊謚曰體神合道駿烈遜功聖文仁德憲慈顯孝皇帝。

贊曰：宋中葉之禍，章、蔡首惡，趙良嗣厲階。然哲宗之崩，徽宗未立，惇謂其輕佻不可以君於下。遼天祚之亡，張覺舉平州來歸，良嗣以為納之失信於金，必啟外侮。使二人之計行，宋不立徽宗，不納張覺，金雖強，何釁以伐宋哉？以是知事變之來，雖小人亦能知之，而君子有所不能制也。跡徽宗失國之由，非若晉惠之愚、孫皓之暴，亦非有曹、馬之篡奪，特恃其私智小慧，用心一偏，疏斥正士，狎近奸諛。於是蔡京以獧薄巧佞之資，濟其驕奢淫佚之志。溺信虛無，崇飾游觀，困竭民力。君臣逸豫，相為誕謾，怠棄國政，日行無稽。及童貫用事，又佳兵勤遠，稔禍速亂。他日國破身辱，遂與石晉重貴同科，豈得諉諸數哉？昔西周新造之邦，召公猶告武王以不作無益害有益，不貴異物賤用物，況宣、政之為宋，承熙、豐、紹聖椓喪之餘，而徽宗又躬蹈二事之弊乎？自古人君玩物而喪志，縱欲而敗度，鮮不亡者，徽宗甚焉，故特著以為戒。
