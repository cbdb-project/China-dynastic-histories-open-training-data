米思翰，富察氏，滿洲鑲黃旗人。先世居沙濟。曾祖旺吉努，當太祖時，率族來歸，授牛錄額真。父哈什屯，事太宗，以侍衛襲管牛錄。擢禮部參政，改副理事官。討瓦爾喀，招明總兵沈志祥。從攻錦州，明總兵曹變蛟夜襲御營，先眾捍禦，被創，力戰卻之。順治初，授內大臣、議政大臣，世職屢進一等阿達哈哈番兼拖沙喇哈番。睿親王多爾袞攝政，諸大臣鞏阿岱等並附之，哈什屯獨持正，忤睿親王，降世職拜他喇布勒哈番。肅親王豪格以非罪死，鞏阿岱等議殺其子富綬，哈什屯與巴哈力持，事乃已。世祖親政，累進世職一等阿思哈尼哈番加拖沙喇哈番。十二年，獎奉職恪勤諸大臣，加太子太保。康熙初卒，謚恪僖。

米思翰，其長子也，襲世職，兼管牛錄，授內務府總管。輔政大臣從假尚方器物，力拒之。聖祖親政，知其守正，授禮部侍郎。八年，擢戶部尚書，列議政大臣。是時各直省歲賦，聽布政使存留司庫，蠹弊相仍，米思翰疏請通飭各直省俸餉諸經費，所餘悉解部，由是勾稽出納權盡屬戶部。

十二年，尚可喜疏請撤藩，吳三桂、耿精忠疏繼入，下戶、兵二部議。米思翰與兵部尚書明珠議三藩並撤，有言吳三桂不可撤者，以兩議入奏。復集諸大臣廷議，米思翰堅持宜並撤，議乃定。既而吳三桂反，上命王貝勒等率八旗兵討之，議者謂軍需浩繁，宜就近調兵禦守。米思翰言：「賊勢猖獗，非綠旗兵所能制，宜以八旗勁旅會剿。軍需內外協濟，足支十年，可無他慮。」於是請以內府所儲分年發給，復綜覈各直省庫金、倉粟，以時撥運，悉稱旨。又疏言：「師行所至，屢奉明詔以正賦給軍需，恐有司尚多借端私派，請敕各督撫嚴察所屬，供應糧餉薪芻，一切動官帑，毋許苛派；其購自民間者，務視時價支給，勿纖毫累民。」上命如議速行。

米思翰尋卒，年甫四十三，上深惜之，予祭葬，謚敏果。時三桂勢方張，精忠及可喜子之信皆叛，議者追咎撤藩主議諸臣，上曰：「朕自少時，以三藩勢日熾，不可不撤。豈因其叛，諉過於人耶？」及事定，上追憶主議諸臣，猶稱米思翰不置。
