範天順，荊湖都統也。襄陽受圍，天順日夕守戰尤力。及呂文煥出降，天順仰天嘆曰：「生為宋臣，死當為宋鬼。」即所守處縊死。贈定江軍承宣使，制曰：「賀蘭擁兵，坐視睢陽之失；李陵失節，重為隴士之羞。今有人焉，得其死所，可無褒恤，以示寵綏？範天順功烈雖卑，忠義莫奪，自均、房泛舟之役克濟于艱，而襄、樊坐甲之師益堅所守。俄州刺史為降將軍，爾乃不屈自經，可謂見危致命。」封其妻宜人，官其二子，仍賜白金五百兩，田五百畝。
