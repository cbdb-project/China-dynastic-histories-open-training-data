史榮椿，順天大興人。由行伍洊升京營參將，歷從揚威將軍奕經、大學士賽尚阿軍中。繼從都統勝保剿粵匪，攻獨流賊壘，戰阜城，破賊堆村，賜號洽希巴圖魯。僧格林沁薦其堪膺專閫，咸豐五年，擢大名鎮總兵。洎近畿軍事平，都統西凌阿率師移剿湖北，留馬隊千五百人隸榮椿防畿輔。尋赴援河南、安徽，連破捻匪於鹿邑、歸德。調徐州鎮，破捻匪於沁治天津海防。九年，英國兵艦犯海口，榮椿偕大沽協副將龍汝元力戰，中砲，同歿於陣。予騎都尉兼雲騎尉世職，建專祠，謚忠壯。
