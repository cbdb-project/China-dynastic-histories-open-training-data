朱駿聲，字豐芑，吳縣人。年十三，受許氏說文，一讀即通曉。從錢大昕游，錢一見奇之，曰：「衣缽之傳，將在子矣！」嘉慶二十三年舉人，官黟縣訓導。咸豐元年，以截取知縣入都，進呈所著說文通訓定聲及古今韻準、柬韻、說雅，共四十卷。文宗披覽，嘉其洽，賞國子監博士銜。旋遷揚州府學教授，引疾，未之官。八年，卒，年七十一。

駿聲著述甚博，不求知於世，兼長推步，明通象數。嘗論爾雅太歲在寅，推大昕說，謂其時自以實測之歲星在亥，定太歲在寅，命之曰攝提格以紀年，歲星所合之辰，即為太歲。然歲星閱百四十四年而超一辰，在秦、漢而甲寅之年歲星在丑，太歲應在子。漢詔書以太初元年為攝提格者，因六十紀年之名，歷年以次排敘，不能頓超一辰，故仍命以攝提格也。於是後人以寅、卯等為太歲，強以攝提格等為歲陰。其實爾雅所云歲陽、歲陰，非如後人說也。他著有左傳旁通十卷，左傳識小錄三卷，夏小正補傳一卷，離騷補注一卷。
