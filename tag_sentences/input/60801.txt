陳寶箴，字右銘，江西義寧人。少負志節，詩文皆有法度，為曾國藩所器。以舉人隨父偉琳治鄉團，御粵寇。已而走湖南，參易佩紳戎幕，軍來鳳、龍山間。石達開來犯，軍饑疲，走永順募糧，糧至不絕，守益堅，寇稍稍引去。寶箴之江西，為席寶田畫策殲寇洪福瑱，事寧，敘知府，超授河北道。創致用精舍，遴選三州學子，延名師教之。遷浙江按察使，坐事免。湖南巡撫王文韶薦其才，光緒十六年，召入都，除湖北按察使，署布政使。二十年，擢直隸布政使，入對，時中東戰亟，見上形容憂悴，請日讀聖祖御纂周易，以期變不失常。他所陳奏語甚多，並稱旨。上以為忠，命治糈臺，專摺奏事。馬關和約成，泣曰：「殆不國矣！」

明年，以榮祿薦，擢湖南巡撫。撫幕有任驎者，植黨私利，至即重治之。直隸布政使王廉為關說，據以上聞，廉獲譴。覆按史念祖被劾事，盡暴其任用非人狀，念祖遂褫職。繇是有伉直聲。湘俗故闇僿，寶箴思以一隅致富強，為東南倡，先後設電信，置小輪，建制造槍彈廠，又立保衛局、南學會、時務學堂。延梁啟超主湘學，湘俗大變。又疏請釐正學術及練兵、籌款諸大端，上皆嘉納，敕令持定見，毋為浮言動，並特旨褒勵之。是時張之洞負盛名，司道咸屏息以伺。寶箴初綰鄂藩，遇事不合，獨與爭無私撓，之洞雖不懌，無如何也。久之，兩人深相結，凡條上新政皆聯銜，而鄂撫譚繼洵反不與。

會康有為言事數見效。寶箴素慕曾、胡薦士，因上言楊銳、劉光第、譚嗣同、林旭佐新政。上方詔求通變才，遽擢京卿，參新政，於是四人上書論時事無顧忌。寶箴又言四人雖才，恐資望輕，視事過易，原得厚重大臣如之洞者領之。疏上而太后已出訓政，誅四京卿，罪及舉主，寶箴去官，其子主事三立亦革職，並毀湘學所著學約、界說、劄記、答問諸書。

初，寧鄉已革道員周漢，以張揭帖攻西教為總督所治。寶箴至，漢復刊帖傳布，寶箴令毀之，漢毆毀帖者，寶箴怒，下之獄。舊黨恨次骨，然喜新之士，亦以此翕然稱之。寶箴既去，諸所營構便於民者，雖效益已著，皆廢毀無一存云。卒，年七十。
