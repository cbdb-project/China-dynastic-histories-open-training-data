玄宗至道大聖大明孝皇帝諱隆基，睿宗第三子也，母曰昭成順聖皇后竇氏。垂拱元年秋八月戊寅，生於東都。性英斷多藝，尤知音律，善八分書。儀範偉麗，有非常之表。

三年閏七月丁卯，封楚王。天授三年十月戊戌，出閣，開府置官屬，年始七歲。朔望車騎至朝堂，金吾將軍武懿宗忌上嚴整，訶排儀仗，因欲折之。上叱之曰：「吾家朝堂，干汝何事？敢迫吾騎從！」則天聞而特加寵異之。尋卻入閣。長壽二年臘月丁卯，改封臨淄郡王。聖歷元年，出閣，賜第於東都積善坊。大足元年，從幸西京，賜宅於興慶坊。長安中，歷右衛郎將、尚輦奉御。

神龍元年，遷衛尉少卿。景龍二年四月，兼潞州別駕。十二月，加銀青光祿大夫。州境有黃龍白日升天。嘗出畋，有紫雲在其上，後從者望而得之。前後符瑞凡一十九事。四年，中宗將祀南郊，來朝京師。將行，使術士韓禮筮之，蓍一莖孑然獨立。禮驚曰：「蓍立，奇瑞非常也，不可言。」屬中宗末年，王室多故，上常陰引材力之士以自助。上所居宅外有水池，浸溢頃餘，望氣者以為龍氣。四年四月，中宗幸其第，因游其池，結彩為樓船，令巨象踏之。

至六月，中宗暴崩，韋后臨朝稱制。韋溫、宗楚客、紀處訥等謀傾宗社，以睿宗介弟之重，先謀不利。道士馮道力、處士劉承祖皆善於占兆，詣上布誠款。上所居里名隆慶，時人語訛以「隆」為「龍」；韋庶人稱制，改元又為唐隆，皆符御名。上益自負，乃與太平公主謀之，公主喜，以子崇簡從。上乃與崇簡、朝邑尉劉幽求、長上折沖麻嗣宗、押萬騎果毅葛福順李仙鳧、寶昌寺僧普潤等定策誅之。或曰：「先啟大王。」上曰：「我拯社稷之危，赴君父之急，事成福歸於宗社，不成身死於忠孝，安可先請，憂怖大王乎！若請而從，是王與危事；請而不從，則吾計失矣。」遂以庚子夜率幽求等數十人自苑南入，總監鐘紹京又率丁匠百餘以從。分遣萬騎往玄武門殺羽林將軍韋播、高嵩，持首而至，眾歡叫大集。攻白獸、玄德等門，斬關而進，左萬騎自左入，右萬騎自右入，合於凌煙閣前。時太極殿前有宿衛梓宮萬騎，聞噪聲，皆披甲應之。韋庶人惶惑走入飛騎營，為亂兵所害。於是分遣誅韋氏之黨，比明，內外討捕，皆斬之。乃馳謁睿宗，謝不先啟請之罪。睿宗遽前抱上而泣曰：「宗社禍難，由汝安定，神祇萬姓，賴汝之力也。」拜殿中監、同中書門下三品，兼押左右萬騎，進封平王。

睿宗即位，與侍臣議立皇太子，僉曰：「除天下之禍者，享天下之福；拯天下之危者，受天下之安。平王有聖德，定天下，又聞成器已下咸有推讓，宜膺主鬯，以副群心。」睿宗從之。丙午，制曰：

舜去四兇而功格天地，武有七德而戡定黎人，故知有大勛者必受神明之福，仗高義者必為匕鬯之主。朕恭臨寶位，亭育寰區，以萬物之心為心，以兆人之命為命。雖承繼之道，咸以塚嫡居尊；而無私之懷，必推功業為首。然後可保安社稷，永奉宗祧。第三子平王基孝而克忠，義而能勇。比以朕居籓邸，虔守國彞，貴戚中人，都無引接。群邪害正，兇黨實繁，利口巧言，讒說罔極。韋溫、延秀，朋黨競起；晉卿、楚客，交構其間。潛結回邪，排擠端善，潛貯兵甲，將害朕躬。基密聞其期，先難奮發，推身鞠弭，眾應如歸，呼吸之間，兇渠殄滅。安七廟於幾墜，拯群臣於將殞。方舜之功過四，比武之德逾七。靈祇望在，昆弟樂推。一人元良，萬邦以定。為副君者，非此而誰？可立為皇太子。有司擇日，備禮冊命。

七月己巳，睿宗御承天門，皇太子詣朝堂受冊。是日有景雲之瑞，改元為景雲，大赦天下。

二年，又制曰：「惟天生丞人，牧以元後；維皇立國，副以儲君。將以保綏家邦，安固後嗣者也。朕纂承洪業，欽奉寶圖，夜分不寢，日昃忘倦。茫茫四海，懼一人之未周；蒸蒸萬姓，恐一物之失所。雖卿士竭誠，守宰宣化，緬懷庶域，仍未小康。是以求下人之變風，遵先朝之故事。皇太子基仁孝因心，溫恭成德，深達禮體，能辨皇猷，宜令監國，俾爾為政。其六品以下除授及徒罪已下，並取基處分。」延和元年六月，兇黨因術人聞睿宗曰：「據玄象，帝座及前星有災，皇太子合作天子，不合更居東宮矣。」睿宗曰：「傳德避災，吾意決矣。」七月壬午，制曰：

朕以寡昧，虔奉鴻休，本殊王季之賢，早達延陵之節。昔在聖歷，已讓皇嗣之尊；爰暨神龍，終辭太弟之授。豈唯衣冠所睹，抑亦兆庶咸知。頃屬國步不夷，時艱主幼，大業有綴旒之懼，寶位深墜地之憂，議迫公卿，遂司契篆，日慎一日，以至於今。一紀之勞，勤亦至矣；萬方之俗，化漸行矣。將成宿願，脫屣寰區。昔堯之禪舜，唯能是與，禹以命啟，匪私其親，神器之重，允歸公授。皇太子基有大功於天地，定阽危於社稷，溫文既習，聖敬克躋。委之監國，已移歲年，時政益明，庶工惟序。朕之知子，庶不負時，歷數在躬，宜陟元後。可令即皇帝位，有司擇日授冊。朕方比跡洪古，希風太皇，神與化游，思與道合，無為無事，豈不美歟！王公百僚，宜識朕意。

上意惶懼，馳見叩頭，請所以傳位之旨。睿宗曰：「吾因汝功業得宗社。今帝座有眚，思欲遜避，唯聖德大勛，始轉禍為福。易位於汝，吾知晚矣。」上始居武德殿視事，三品以下除授及徒罪皆自決之。

先天二年七月三日，尚書左僕射竇懷貞、侍中岑羲、中書令蕭至忠崔湜、雍州長史李晉、左羽林大將軍常元楷、右羽林將軍李慈等與太平公主同謀，期以其月四日以羽林軍作亂。上密知之，因以中旨告岐王範、薛王業、兵部尚書郭元振、將軍王毛仲，取閑廄馬及家人三百餘人，率太僕少卿李令問、王守一、內侍高力士、果毅李守德等親信十數人，出武德殿，入虔化門。梟常元楷、李慈於北闕。擒賈膺福、李猷於內客省以出。執蕭至忠、岑羲於朝，皆斬之。睿宗明日下詔曰：「朕將高居無為，自今軍國政刑一事已上，並取皇帝處分。」上御承天門樓，下制曰：

朕承累聖之洪休，荷重光之積慶。昔因多難，內屬構屯，寶位深墜地之憂，神器有綴旒之懼。事殷家國，義感神祇，吟嘯風雲，龔行雷電，致君親於堯、舜，濟黔首於休和。遂以孟秋，允升儲貳；旋承內禪，繼體宸居。拜首之請空勤，讓立之誠莫展，恭臨億兆，二載於茲。上稟聖謨，下凝庶績，八荒同軌，瀛海無波。不謂奸慝潛謀，蕭墻竊發。逆賊竇懷貞等並以庸妄，權齒朝廷，毫發之效未申，丘山之釁乃積，共成梟獍，將肆奸回。太上皇聖斷宏通，英謀獨運，命朕率岐王範、薛王業等躬事誅鋤。齊斧一麾，兇渠盡殪。太陽朗耀，澄氛靄於天衢；高風順時，厲肅殺於秋序。神靈協贊，夷夏相歡，四族之慝既清，七百之祚方永。爰承後命，載闡休期，總軍國之大猷，施雲雨之鴻澤。承乾之道，既光被於無垠；作解之恩，思式覃於品物。當與億兆，同此惟新。可大赦天下，大闢罪已下咸赦除之。加邠王守禮實封三百戶，宋王成器、申王成義各加實封一千戶，岐王範、薛王業各加實封七百戶。文武官三品以下賜爵一級，四品已下各加一階。內外官人被諸道按察使及御史所摘伏，咸宜洗滌；選日依次敘用。

丁卯，崔湜、盧藏用除名，長流嶺表。壬申，王琚為銀青光祿大夫、戶部尚書，封趙國公，實封三百戶；姜皎銀青光祿大夫、工部尚書，封楚國公，實封五百戶；李令問銀青光祿大夫、殿中監，實封三百戶；王毛仲輔國大將軍、左武衛大將軍、檢校內外閑廊兼知監牧使、霍國公，實封五百戶；王守一銀青光祿大夫、太常卿同正員，進封晉國公，實封五百戶：並賞其定策功。琚、皎、令問固讓。癸丑，中書侍郎陸象先為益州大都督府長史兼劍南道按察兵馬使，尚書左丞張說為檢校中書令。甲戌，令毀天樞，取其銅鐵充軍國雜用。庚辰，王琚為中書侍郎，加實封二百戶；姜皎殿中監，仍充內外閑廄使，加實封二百戶；李令問殿中少監、知尚食事，加實封二百戶。己丑，周孝明高皇帝依舊追贈太原王，宜去帝號；孝明皇后宜稱太原王妃；昊陵、順陵並稱太原王及妃墓。

八月壬辰，封州流人劉幽求為尚書左僕射、知軍國重事、徐國公，仍依舊實封七百戶。制曰：「凡有刑人，國家常法。掩骼埋胔，王者用心。自今已後，輒有屠割刑人骨肉者，依法科殘害之罪。」九月，司空兼揚州大都督、宋王成器為太尉兼揚州大都督，益州大都督兼右金吾大將軍、申王成義為司徒兼益州大都督，單于大都護兼左金吾大將軍、邠王守禮為司空。癸丑，封華嶽神為金天王。

九月丁卯，宋王成器為開府儀同三司，尚書左僕射劉幽求同中書門下三品，檢校中書令、燕國公張說為中書令，特進王仁皎為開府儀同三司。己卯，宴王公百僚於承天門，令左右於樓下撒金錢，許中書門下五品已上官及諸司三品已上官爭拾之，仍賜物有差。郭元振兼御史大夫。丙戌，又置右御史臺。冬十一月甲申，幸新豐之溫湯。癸卯，講武於驪山。兵部尚書、代國公郭元振坐虧失軍容，配流新州；給事中、攝太常少卿唐紹以軍禮有失，斬於纛下。甲辰，畋獵於渭川。同州刺史、梁國公姚元之為兵部尚書、同中書門下三品。乙巳，至自溫湯。十一月乙丑，幽求兼知侍中。戊子，上加尊號為開元神武皇帝。十二月庚寅朔，大赦天下，改元為開元，內外官賜勛一轉。改尚書左、右僕射為左、右丞相，中書省為紫微省，門下省為黃門省，侍中為監。雍州為京兆府，洛州為河南府，長史為尹，司馬為少尹。國初以來宰相及食實封功臣子孫，一應沉翳未承恩者，令量才擢用。開元元年十二月己亥，禁斷潑寒胡戲。癸丑，尚書左丞相兼黃門監劉幽求為太子少保，罷知政事；紫微令張說為相州刺史。甲寅，門下侍郎盧懷慎同紫微黃門平章事。

二年春正月，關中自去秋至於是月不雨，人多饑乏，遣使賑給。制求直諫昌言弘益政理者。名山大川，並令祈祭。丙寅，紫微令姚崇上言請檢責天下僧尼，以偽濫還俗者二萬餘人。甲申，並州大都督府長史兼檢校左衛大將軍薛訥同紫微黃門三品，仍總兵以討奚、契丹。二月，突厥默啜遣其子同俄特勤率眾寇北庭都護府，右驍衛將軍郭虔瓘擊敗之，斬同俄於城下。己酉，以旱，親錄囚徒。改太史監罷隸秘書省。閏月癸亥，令道士、女冠、僧尼致拜父母。丁卯，復置十道按察使。己未，突厥默啜妹婿火拔頡利發石失畢與其妻來奔，封燕山郡王，授左衛員外大將軍。紫微侍郎、趙國公王琚左授澤州刺史，賜實封一百戶，餘並停。丁亥，劉幽求為睦州刺史。

三月甲辰，青州刺史、郇國公韋安石為沔州別駕；太子賓客、逍遙公韋嗣立為岳州別駕；特進致仕李嶠先隨子在袁州，又貶滁州別駕：並員外置。去年九月有詔毀天樞，至今春始。夏五月辛亥，黃門監魏知古工部尚書，罷知政事。六月丁巳，開府儀同三司、宋王成器為岐州刺史，司徒、申王成義為豳州刺史，司空、邠王守禮為虢州刺史：委務於上佐。內出珠玉錦繡等服玩，又令於正殿前焚之。乙丑，兵部尚書致仕、韓國公張仁願卒。

七月，薛訥與副將杜賓客、崔宣道等總兵六萬自檀州道遇賊於灤河，為賊所敗。訥等屏甲遁歸，減死，除名為庶人。辛未，光祿卿竇希瑊為太子太傅。房州刺史、襄王重茂薨於梁州，謚曰殤帝。丙午，昭文館學士柳沖、太子左庶子劉子玄刊定《姓族系錄》二百卷，上之。以興慶裏舊邸為興慶宮。諸王傅並停。京官所帶跨巾算袋，每朝參日著，外官衙日著，餘日停。吐蕃寇臨洮軍，又游寇蘭州、渭州，掠群牧，起薛訥攝左羽林將軍、隴右防禦使，率杜賓客、郭知運、王晙、安思順以御之。太常卿、岐王範為華州刺史，秘書監、薛王業為同州刺史。

八月戊午，西天竺國遣使獻方物。九月戊申，幸新豐之溫泉。甲寅，制曰：「自古帝王皆以厚葬為誡，以其無益亡者，有損生業故也。近代以來，共行奢靡，遞相仿效，浸成風俗，既竭家產，多至凋弊。然則魂魄歸天，明精誠之已遠；卜宅於地，蓋思慕之所存。古者不封，未為非達。且墓為真宅，自便有房，今乃別造田園，名為下帳，又冥器等物，皆競驕侈。失禮違令，殊非所宜；戮尸暴骸，實由於此。承前雖有約束，所司曾不申明，喪葬之家，無所依準。宜令所司據品令高下，明為節制：冥器等物，仍定色數及長短大小；園宅下帳，並宜禁絕；墳墓塋域，務遵簡儉；凡諸送終之具，並不得以金銀為飾。如有違者，先決杖一百。州縣長官不能舉察，並貶授遠官。」冬十月戊午，至自溫泉。薛訥破吐蕃於渭州西界武階驛，斬首一萬七十級，馬七萬七匹，牛羊四萬頭。豐安軍使郎將、判將軍王海賓先鋒力戰，死之。十一月庚寅，葬殤帝於武功西原。十二月乙丑，封皇子嗣真為鄫王，嗣初為鄂王，嗣玄為鄄王。時右威衛中郎將周慶立為安南市舶使，與波斯僧廣造奇巧，將以進內。監選使、殿中侍御史柳澤上書諫，上嘉訥之。

三年春正月丁亥，立郢王嗣謙為皇太子，降死罪已下，大酺三日。癸卯，黃門侍郎盧懷慎為檢校黃門監。甲辰，工部尚書魏知古卒。二月，禁斷天下採捕鯉魚。十姓部落左廂五咄六啜、右廂五弩失畢五俟斤，及高麗莫離支高文簡、都督鳷跌思太等，各率其眾自突厥相繼來奔，前後總二千餘帳。析許州、唐州置仙州。

夏四月，岐王範兼虢州刺史，薛王業兼幽州刺史。六月，山東諸州大蝗，飛則蔽景，下則食苗稼，聲如風雨。紫微令姚崇奏請差御史下諸道，促官吏遣人驅撲焚瘞，以救秋稼，從之。是歲，田收有獲，人不甚饑。秋七月，刑部尚書李日知卒。冬十月甲寅，制曰：「朕聽政之暇，常覽史籍，事關理道，實所留心，中有闕疑，時須質問。宜選耆儒博學一人，每日入內侍讀。」以光祿卿馬懷素為左散騎常侍，與右散騎常侍褚無量並充侍讀。甲子，幸郿縣之鳳泉湯。十一月已卯，至自鳳泉湯。乙酉，幸新豐之溫湯。丁亥，妖賊崔子巖等入相州作亂。戊子，州司討平之。甲午，至自溫湯。十二月庚午，以軍器使為軍器監，置官員。是冬無雪。

四年春正月癸未，尚衣奉御長孫昕恃以皇后妹婿，與其妹夫楊仙玉毆擊御史大夫李傑，上令朝堂斬昕以謝百官。以陽和之月不可行刑，累表陳請，乃命杖殺之。丁亥，宋王成器、申王成義以「成」字犯昭成皇后謚號，於是成器改名憲，成義改為捴。刑部尚書、中山郡公李乂卒。

二月丙辰，幸新豐之溫湯。丁卯，至自溫湯。以關中旱，遣使祈雨於驪山，應時澍雨。令以少牢致祭，仍禁斷樵採。夏六月庚寅，月蝕既。癸亥，太上皇崩於百福殿。辛未，京師、華、陜三州大風拔木。癸酉，突厥可汗默啜為九姓拔曳固所殺，斬其首送於京師。默啜兄子小殺繼立為可汗。是夏，山東、河南、河北蝗蟲大起，遣使分捕而瘞之。其回紇、同羅、霫、勃曳固、僕固五部落來附，於大武軍北安置。秋七月丙申，分巂、雅二州置黎州。

冬十月癸丑，戶部尚書、新除太子詹事畢構卒。庚午，葬睿宗大聖貞皇帝於橋陵。以同州蒲城縣為奉先縣，隸京兆府。十一月丁亥，徙中宗神主於西廟。甲午，尚書左丞源乾曜為黃門侍郎、同紫微黃門平章事。辛丑，黃門監兼吏部尚書盧懷慎卒。十二月乙卯，幸新豐之溫湯。其夜，定陵寢殿災。乙丑，至自溫湯。尚書、廣平郡公宋璟為吏部尚書兼黃門監，紫微侍郎、許國公蘇頲同紫微黃門平章事。兵部尚書兼紫微令、梁國公姚崇為開府儀同三司，黃門侍郎、安陽男源乾曜守京兆尹，並罷知政事。停十道採訪使。

五年春正月壬寅朔，上以喪制不受朝賀。癸卯寅時，太廟屋壞，移神主於太極殿，上素服避正殿，輟朝五日，日躬親祭享。辛亥，幸東都。戊辰，昏霧四塞。

二月甲戌，至自東都，大赦天下，唯謀反大逆不在赦限，餘並宥之。河南百姓給復一年，河南、河北遭澇及蝗蟲處，無出今年地租。武德、貞觀以來勛臣子孫無位者，訪求其後奏聞；有嘉遁幽棲養高不仕者，州牧各以名薦。三月庚戌，於柳城依舊置營州都督府。丁巳，以辛景初女封為固安縣主，妻於奚首領饒樂郡王大酺。

夏四月己丑，皇帝第九子嗣一薨，追封夏王，謚曰悼。甲午，以則天拜洛受圖壇及碑文並顯聖侯廟，初因唐同泰偽造瑞石文所建，令即廢毀。六月壬午，鞏縣暴雨連月，山水泛濫，毀郭邑廬舍七百餘家，人死者七十二。汜水同日漂壞近河百姓二百餘家。秋七月甲子，詔曰：「古者操皇綱執大象者，何嘗不上稽天道，下順人極，或變通以隨時，爰損益以成務。且衢室創制，度堂以筵。因之以禮神，是光孝德；用之以布政，蓋稱視朔，先王所以厚人倫感天地者也。少陽有位，上帝斯歆，此則神貴於不黷，禮殷於至敬。今之明堂，俯鄰宮掖，比之嚴祝，有異肅恭，茍非憲章，將何軌物？由是禮官博士公卿大臣廣參群議，欽若前古，宜存露寢之式，用罷闢雍之號。可改為乾元殿，每臨御依正殿禮。」九月壬寅，改紫微省依舊為中書省，黃門省為門下省，黃門監為侍中。

冬十月丙子，京師修太廟成。丁丑，詔以故越王貞死非其罪，封故許王男琳為嗣越王，以繼其後。戊寅，祔神主於太廟。十一月己亥，契丹首領松漠郡王李失活來朝，以宗女為永樂公主以妻之。司徒兼鄧州刺史、申王捴兼虢州刺史。

六年春正月丙辰朔，以未經大祥，不受朝賀。辛酉，禁斷天下諸州惡錢，行二銖四分已上好錢，不堪用者並即銷破復鑄。將作大匠韋湊上疏，請遷孝敬神主，別立義宗廟。以太子少師兼許州刺史、岐王範兼鄭州刺史。二月甲戌，禮幣徵嵩山隱士盧鴻。夏五月乙未，孝敬哀皇后祔於恭陵。契丹松漠郡王李失活卒。六月甲申，瀍水暴漲，壞人廬舍，溺殺千餘人。乙酉，制以故侍中桓彥範敬暉、故中書令兼吏部尚書張柬之、故特進崔玄暐、故中書令袁恕己配饗中宗廟庭，故司空蘇瑰、故左丞相太子少保郴州刺史劉幽求配饗睿宗廟庭。秋七月已未，秘書監馬懷素卒。九月乙未，遣工部尚書劉知柔持節往河南道存問。冬十月丙申，車駕還京師。

十一月辛卯，至自東都。丙申，親謁太廟，回御承天門，詔：「七廟元皇帝已上三祖枝孫有失官序者，各與一人五品京官。內外官三品已上有廟者，各賜物三十匹，以備修祭服及俎豆。」賜文武官有差。乙巳，傳國八璽依舊改稱寶，符璽郎為符寶郎。十二月，以開府儀同三司兼澤州刺史、宋王憲為涇州刺史，司徒兼虢州刺史、申王捴為絳州刺史，以太子少師兼鄭州刺史、岐王範為岐州刺史，以太子少保兼衛州刺史、薛王業為虢州刺史。

七年春正月，吐蕃遣使朝貢。三月丁酉，左武衛大將軍、霍國公王毛仲加特進。渤海靺鞨郡王大祚榮死，其子武藝嗣位。夏四月癸酉，開府儀同三司王仁皎薨。五月已丑朔，日有蝕之。秋七月丙辰，制以亢陽日久，上親錄囚徙，多所原免。諸州委州牧、縣宰量事處置。八月癸丑，敕：「周公制禮，歷代不刊；子夏為傳，孔門所受。逮及諸家，或變例。與其改作，不如好古。諸服紀宜一依舊文。」九月甲子，改昭文館依舊為弘文館。宋王憲徙封寧王。冬十月，於東都來庭縣廨置義宗廟。辛卯，幸新豐之溫湯。癸卯，至自溫湯。戊寅，皇太子詣國學行齒胄禮，陪位官及學生賜物有差。十二月丙戌，置弘文、崇文兩館讎校書郎官員。

八年春正月甲子朔，皇太子加元服。乙丑，皇太子謁太廟。丙寅，會百官於太極殿，賜物有差。壬申，右散騎常侍、舒國公褚元量卒。己卯，侍中宋璟為開府儀同三司，中書侍郎蘇頲為禮部尚書，並罷知政事。京兆尹源乾曜為黃門侍郎，並州大督府長史張嘉貞為中書侍郎，並同中書門下平章事。二月丁酉，皇子敏薨，追封懷王，謚曰哀。

夏五月丁卯，源乾曜為侍中，張嘉貞為中書令。南天竺國遣使獻五色鸚鵡。

六月壬寅夜，東都暴雨，穀水泛漲。新安、澠池、河南、壽安、鞏縣等廬舍蕩盡，共九百六十一戶，溺死者八百一十五人。許、衛等州掌閑番兵溺者千一百四十八人。秋九月，突厥欲谷寇甘、涼等州，涼州都督楊敬述為所敗，掠契苾部落而歸。以御史大夫王晙為兵部尚書兼幽州都督，黃門侍郎韋抗為御史大夫、朔方總管以御之。甲子，太子少師兼岐州刺史、岐王範兼太子太傅，太子少保兼虢州刺史、薛王業為太子太保，餘並如故。

冬十月辛巳，幸長春宮。壬午，畋於下邽。十一月乙丑，至自長春宮。辛未，突厥寇涼州，殺人掠羊馬數萬計而去。

九年春正月丙辰，改蒲州為河中府，置中都。丙寅，幸新豐之溫湯。

夏四月庚寅，蘭池州叛胡顯首偽稱葉護康待賓、安慕容，為多覽殺大將軍何黑奴，偽將軍石神奴、康鐵頭等，據長泉縣，攻陷六胡州。兵部尚書王晙發隴右諸軍及河東九姓掩討之。甲戌，上親策試應制舉人於含元殿，謂曰：「古有三道，今減二策。近無甲科，朕將存其上第，務收賢俊，用寧軍國。」仍令有司設食。

秋七月戊申，罷中都，依舊為蒲州。己酉，王晙破蘭池州叛胡，殺三萬五千騎。丙辰，揚、潤等州暴風，發屋拔樹，漂損公私船舫一千餘只。辛酉，集諸酋長，斬康待賓。先天中，重修三九射禮，至是，給事中許景先抗疏罷之。

九月己巳朔，日有蝕之。丁未，開府儀同三司、梁國公姚崇薨。丁巳，御丹鳳樓，宴突厥首領。庚申，幸中書省。癸亥，右羽林將軍、權檢校並州大都督府長史、燕國公張說為兵部尚書、同中書門下三品。冬十一月丙辰，左散騎常侍元行沖上《群書目錄》二百卷，藏之內府。庚午冬至，大赦天下，內外官九品己上加一階，三品已上加爵一等。自六月二十日、七月三日匡衛社稷食實封功臣，坐事削除官爵，中間有生有死，並量加收贈。致仕官合佩魚者聽其終身。賜酺三日。十二月乙酉，幸新豐之溫湯。壬午，至自溫湯。是冬無雪。

十年春正月丁巳，幸東都。甲子，省王公已下視品官參佐及京三品已上官伏身職員。乙丑，停天下公廨錢，其官人料以稅戶錢充，每月準舊分例數給。戊申，內外官職田，除公廨田園外，並官收，給還逃戶及貧下戶欠丁田。二月戊寅，至東都。三月戊申，詔自今內外官有犯贓至解免已上，縱逢赦免，並終身勿齒。

夏四月丁酉，封契丹首領松漠都督李鬱於為松漠郡王，奚首領饒樂都督李魯蘇為饒樂郡王。五月，東都大雨，伊、汝等水泛漲，漂壞河南府及許、汝、仙、陳等州廬舍數千家，溺死者甚眾。閏五月壬申，兵部尚書張說往朔方軍巡邊。戊寅，敕諸番充質宿衛子弟，並放還國。六月辛丑，上訓注《孝經》，頒於天下。癸卯，以餘姚縣主女慕容氏為燕郡公主，出降奚首領饒樂郡王李魯蘇。己巳，增置京師太廟為九室，移孝和皇帝神主以就正廟。秋八月丙戌，嶺南按察使裴伷先上言安南賊帥梅叔鸞等攻圍州縣，遣驃騎將軍兼內侍楊思勖討之。丁亥，遣戶部尚書陸象先往汝、許等州存撫賑給。丙申，博、棣等州黃河堤破，漂損田稼。

九月，張說擒康願子於木盤山。詔移河曲六州殘胡五萬餘口於許、汝、唐、鄧、仙、豫等州，始空河南朔方千里之地。甲戌，秘書監、楚國公姜皎坐事，詔杖之六十，配流欽州，死於路。都水使者劉承祖配流雷州。乙亥，制曰：「朕君臨宇內，子育黎元。內修睦親，以敘九族；外協庶政，以濟兆人。勛戚加優厚之恩，兄弟盡友于之至。務崇敦本，克慎明德。今小人作孽，已伏憲章，恐不逞之徒，猶未能息。凡在宗屬，用申懲誡：自今已後，諸王、公主、駙馬、外戚家，除非至親以外，不得出入門庭，妄說言語。所以共存至公之道，永協和平之義，克固籓翰，以保厥休。貴戚懿親，宜書座右。」又下制，約百官不得與卜祝之人交游來往。乙卯夜，京兆人權梁山偽稱襄王男，自號光帝，與其黨權楚璧，以屯營兵數百人，自景風、長樂等門斬關入宮城構逆。至曉兵敗，斬梁山，傳首東都。廢河陽柏崖倉。

冬十月癸丑，乾元殿依舊題為明堂。甲寅，幸壽安之故興泰宮。畋獵於土宜川。庚申，至自興泰宮。波斯國遣使獻獅子。十一月乙未，初令宰相共食實封三百戶。十二月，停按察使。

十一年春正月丁卯，降都城見楚囚徒，流、死罪減一等，餘並原之。己巳，北都巡狩，敕所至處存問高年、鰥寡惸獨、征人之家；減流、死罪一等，徒以下放免。庚辰，幸並州、潞州，宴父老，曲赦大闢罪已下，給復五年。別改其舊宅為飛龍宮。辛卯，改並州為太原府，官吏補授，一準京兆、河南兩府。百姓給復一年，貧戶復二年，元從戶復五年。武德功臣及元從子孫，有才堪文武未有官者，委府縣搜揚，具以名薦。上親制《起義堂頌》及書，刻石紀功於太原府之南街。戊申，次晉州。壇場使、中書令張嘉貞貶為幽州刺史。壬子，祠后土於汾陰之脽上，升壇行事官三品已上加一爵，四品已上加一階，陪位官賜勛一轉。改汾陰為寶鼎縣。癸亥，兵部尚書張說兼中書令。三月庚午，車駕至京師，制所經州、府、縣無出今年地稅，京城見禁囚徒並原免之。

夏四月丙辰，遷祔中宗神主於太廟。癸亥，張說正除中書令，吏部尚書、中山公王晙為兵部尚書、同中書門下三品。五月己巳，北都置軍器監官員。王晙為朔方節度使，兼知河北郡、隴右、河西兵馬使。六月，王晙赴朔方軍。秋八月戊申，尊八代祖宣皇帝廟號獻祖，光皇帝廟號懿祖，始祔於太廟之九廟。九月己巳，頒上撰《廣濟方》於天下，仍令諸州各置醫博士一人。春秋二時釋奠，諸州宜依舊用牲牢，其屬縣用酒酺而已。

冬十月丁酉，幸新豐之溫泉宮。甲寅，至自溫泉。十一月戊寅，親祀南郊，大赦天下，見禁囚徒死罪至徒流已下免除之。升壇行事及供奉官三品已上賜爵一級，四品轉一階。武德以來實封功臣、知政宰輔淪屈者，所司具以狀聞。賜酺三日，京城五日。是月，自京師至於山東、淮南大雪，平地三尺餘。丁亥，廢軍器監官員，少府監加置少監一人以充之。十二月甲午，幸鳳泉湯。戊申，至自鳳泉湯。庚申，王晙授蘄州刺史。

十二年春正月。

夏四月，封故澤王上金男義珣為嗣澤王。嗣許王瓘左授鄂州別駕，以弟璆為上金嗣故也。癸卯，嗣江王禕降為信安郡王，嗣蜀王示俞為廣漢郡王，嗣密王徹為濮陽郡王，嗣曹王臻為濟國公，嗣趙王琚為中山郡王，武陽郡王堪為澧國公。禕等並自神龍之後外繼為王，以瓘利澤王之封，盡令歸宗改封焉。秋七月壬申，月蝕既。己卯，廢皇后王氏為庶人。後弟太子少保、駙馬都尉守一貶為澤州別駕，至藍田，賜死。戶部尚書、河東伯張嘉貞貶臺州刺史。冬十一月庚申，幸東都，至華陰，上制嶽廟文，勒之於石，立於祠南之道周。戊寅，至自東都。庚辰，司徒、申王捴薨，追謚曰惠莊太子。五溪首領覃行璋反，遣鎮軍大將軍兼內侍楊思勖討平之。閏十二月丙辰朔，日有蝕之。

十三年春正月乙酉，以幽州都督府為大都督府。戊子，降死罪從流，流已下罪悉原之。分遣御史中丞蔣欽緒等往十道疏決囚徒。二月戊午，幸龍門，即日還宮。乙亥，初置彍騎，分隸十二司。丙子，改豳州為邠州，鄚州為莫州，梁州為褒州，沅州為巫州，舞州為鶴州，泉州為福州，以避文相類及聲相近者。三月甲午，皇太子嗣謙改名鴻；郯王嗣直改名潭，徙封慶王；陜王嗣升改名浚，徙封忠王；鄫王嗣真改名洽，徙封棣王；鄂王嗣初改名涓，徙封郎王；嗣玄改名滉，封榮王。又第八子涺封為光王，第十二男濰封為儀王，第十三男沄封為潁王，第十六男澤封為永王，第十八男清封為壽王，第二十男洄封為延王，第二十一男沐封為盛王，第二十二男溢封為濟王。丙申，御史大夫程行諶奏：「周朝酷吏來子珣、萬國俊、王弘義、侯思止、郭霸、焦仁亶、張知默、李敬仁、唐奉一、來俊臣、周興、丘神勣、索元禮、曹仁哲、王景昭、裴籍、李秦授、劉光業、王德壽、屈貞筠、鮑思恭、劉景陽、王處貞等二十三人，殘害宗枝，毒陷良善，情狀尤重，子孫不許仕宦。陳嘉言、魚承曄、皇甫文備、傅游藝四人，情狀雖輕，子孫不許近任。請依開元二年二月五日敕。」

夏四月丁巳，改集仙殿為集賢殿，麗正殿書院改集賢殿書院；內五品已上為學士，六品已下為直學士。癸酉，令朝集使各舉所部孝悌文武，集於泰山之下。五月庚寅，妖賊劉定高率其黨夜犯通洛門，盡擒斬之。六月乙亥，廢都西市。

冬十月癸丑，新造銅儀成，置於景運門內，以示百官。辛酉，東封泰山，發自東都。

十一月丙戌，至兗州岱宗頓。丁亥，致齋於行宮。己丑，日南至，備法駕登山，仗衛羅列嶽下百餘里。詔行從留於谷口，上與宰臣、禮官升山。庚寅，祀昊天上帝於上壇，有司祀五帝百神於下壇。禮畢，藏玉冊於封祀壇之石䃭，然後燔柴。燎發，群臣稱萬歲，傳呼自山頂至嶽下，震動山谷。上還齋宮，慶雲見，日抱戴。辛卯，祀皇地祇於社首，藏玉冊於石䃭，如封祀壇之禮。壬辰，御帳殿受朝賀，大赦天下，流人未還者放還。內外官三品已上賜爵一等，四品已下賜一階，登山官封賜一階，褒聖侯量才與處分。封泰山神為天齊王，禮秩加三公一等，近山十里，禁其樵採。賜酺七日。侍中源乾曜為尚書左丞相兼侍中，中書令張說為尚書右丞相兼中書令。甲午，發岱嶽。丙申，幸孔子宅，親設奠祭。十二月己巳，至東都。時累歲豐稔，東都米斗十錢，青、齊米斗五錢。是冬，分吏部為十銓，敕禮部尚書蘇頲、刑部尚書韋抗、工部尚書戶從願等分掌選事。

十四年春正月癸亥，改封契丹松漠郡王李召固為廣化王，奚饒樂郡王李魯蘇為奉誠王，封宗室外甥女二人為公主，各以妻之。二月庚戌朔，邕州獠首領梁大海、周光等據賓、橫等州叛，遣驃騎大將軍兼內侍楊思勖討之。三月壬寅，以國甥東華公主降於契丹李召固。

夏四月癸丑，御史中丞宇文融與御史大夫崔隱甫彈尚書右丞相、兼中書令張說，鞫於尚書省。丁巳，戶部侍郎李元紘同中書門下平章事。庚申，張說停兼中書令。丁卯，太子少師、岐王範薨，冊贈惠文太子。辛丑，於定、恆、莫、易、滄等五州置軍以備突厥。五月癸卯，戶部進計帳，今年管戶七百六萬九千五百六十五，管口四千一百四十一萬九千七百一十二。

六月戊午，大風，拔木發屋，毀端門鴟吻，都城門等及寺觀鴟吻落者殆半。上以旱、暴風雨，命中外群官上封事，指言時政得失，無有所隱。秋七月癸丑夜，瀍水暴漲入漕，漂沒諸州租船數百艘，溺者甚眾。九月己丑，檢校黃門侍郎兼磧西副大都護杜暹同中書門下平章事。是秋，十五州言旱及霜，五十州言水，河南、河北尤甚，蘇、同、常、福四州漂壞廬舍，遣御史中丞宇文融檢覆賑給之。

冬十月，廢麟州。庚申，幸汝州廣成湯。己巳，還東都。十一月甲戌，突厥遣使來朝。辛丑，渤海靺鞨遣其子義信來朝，並獻方物。十二月丁巳，幸壽安之方秀川。己未，日色赤如赭。壬戌，還東都。

十五年春正月戊寅，制草澤有文武高才，令詣闕自舉。庚子，太史監復為太史局，依舊隸秘書省。辛丑，涼州都督王君掞破吐蕃於青海之西，虜輜車、馬羊而還。二月，遣左監門將軍黎敬仁往河北賑給貧乏，時河北牛畜大疫。己巳，尚書右丞相張說、御史大夫崔隱甫、中丞宇文融以朋黨相構，制說致仕，隱甫免官侍母，融左遷魏州刺史。夏五月，晉州大水，漂損居人廬舍。癸酉，以慶王潭為涼州都督兼河西諸軍節度大使，忠王浚為單于大都護、朔方節度大使，棣王洽為太原冀北牧、河北諸軍節度大使，鄂王涓為幽州都督、河北節度大使，榮王滉為京兆牧、隴右節度大使，光王涺為廣州都督、五府節度大使，儀王濰為河南牧，潁王潭為安東都護、平盧軍節度大使，永王澤為荊州大都督，壽王清為益州大都督、劍南節度大使，延王洄為安西大都護、磧西節度大使，盛王沐為揚州大都督，並不出閣。秋七月甲戌，雷震興教門樓兩鴟吻，欄檻及柱災。禮部尚書蘇頲卒。庚寅，鄜州洛水泛漲，壞人廬舍。辛卯，又壞同州馮翊縣廨宇，及溺死者甚眾。丙申，改武臨縣為潁陽縣。己亥，赦都城系囚，死罪降從流，徒已下罪悉免之。

九月丙子，吐蕃寇瓜州，執刺史田元獻及王君掞父壽，殺掠人吏，盡取軍資倉糧而去。丙戌，突厥毗伽可汗使其大臣梅錄啜來朝。閏月庚子，突騎施蘇祿、吐蕃贊普圍安西，副大都護趙頤貞擊走之。庚申，車駕發東都，還京師。回紇部落殺王君掞於甘州之鞏筆驛。制檢校兵部尚書蕭嵩兼判涼州事，總兵以御吐蕃。是秋，六十三州水，十七州霜旱；河北饑，轉江淮之南租米百萬石以賑給之。

冬十月己卯，至自東都。十二月乙亥，幸溫泉宮。丙戌，至自溫泉宮。

十六年春正月庚子，始聽政於興慶宮。春、瀧等州獠首領瀧州刺史陳行範、廣州首領馮仁智、何游魯叛，遣驃騎大將軍楊思勖討之。壬寅，安西副大都護趙頤貞敗吐蕃於曲子城。甲子，黑水靺鞨遣使來朝獻。秋七月，吐蕃寇瓜州，刺史張守珪擊破之。乙巳，檢校兵部尚書蕭嵩、鄯州都督張志亮攻拔吐蕃門城，斬獲數千級，收其資畜而還。丙辰，新羅王金興光遣使貢方物。八月己巳，特進張說進《開元大衍歷》，詔命有司頒行之。辛卯，蕭嵩又遣杜賓客擊吐蕃於祁連城，大破之，獲其大將一人，斬首五千級。九月丙午，以久雨，降死罪從流，徒以下原之。

冬十月己卯，幸溫泉宮。己丑，至自溫泉宮。十一月癸巳朔，檢校兵部尚書、河西節度判涼州事蕭嵩為兵部尚書、同中書門下平章事，餘如故。十二月丁卯，幸溫泉宮。丁丑，至自溫泉宮。

十七年二月丁卯，巂州都督張審素攻破蠻，拔昆明城及鹽城，殺獲萬人。庚子，特進張說復為尚書左丞相，同州刺史陸象先為太子少保。甲寅，禮部尚書、信安王禕帥眾攻拔吐蕃石堡城。夏四月癸亥，令中書門下分就大理、京兆、萬年、長安等獄疏決囚徒。制天下系囚死罪減一等，餘並宥之。丁亥，大風震電，藍田山崩。

五月癸巳，復置十道按察使。右散騎常侍徐堅卒。六月甲戌，尚書左丞相源乾曜停兼侍中，黃門侍郎杜暹為荊州大都督府長史，中書侍郎李元紘為曹州刺史。兵部尚書蕭嵩兼中書令。戶部侍郎兼鴻臚卿宇文融為黃門侍郎，兵部侍郎裴光庭為中書侍郎，並同中書門下平章事。秋七月辛丑，工部尚書張嘉貞卒。八月癸亥，上以降誕日，宴百僚於花萼樓下。百僚表請以每年八月五日為千秋節，王公已下獻鏡及承露囊，天下諸州咸令宴樂，休暇三日，仍編為令，從之。丙寅，越州大水，漂壞廨宇及居人廬舍。己卯，中書侍郎裴光庭兼御史大夫，依舊知政事。乙酉，尚書右丞相、開府儀同三司兼吏部尚書宋璟為尚書左丞相，尚書左丞相源乾曜為太子少傅。九月壬子，宇文融左遷汝州刺史，俄又貶昭州平樂尉。壬寅，裴光庭為黃門侍郎，依舊知政事。

冬十月戊午朔，日有蝕之，不盡如鉤。癸未，睦州獻竹實。庚申，前太子賓客元行沖卒。十一月庚申，親饗九廟。辛卯，發京師。丙申，謁橋陵。上望陵涕泣、左右並哀感。制奉先縣同赤縣，以所管萬三百戶供陵寢，三府兵馬供宿衛，曲赦縣內大闢罪已下。戊戌，謁定陵。己亥，謁獻陵。壬寅，謁昭陵。乙巳，謁乾陵。戊申，車駕還宮。大赦天下，流移人並放還，左降官移近處。百姓無出今年地稅之半。每陵取側近六鄉供陵寢。內外官三品巳上加爵一等，四品已下賜一階，五品已上清官父母亡者，依級賜官及邑號。十二月辛酉，幸溫泉宮。乙丑，校獵渭濱。壬申，至自溫泉宮。是冬無雪。

十八年春正月辛卯，黃門侍郎裴光庭為侍中，依舊兼御史大夫。左丞相張說加開府儀同三司。丙午，幸薛王業宅，即日還宮。二月丙寅，大雨雪，俄而雷震，左飛龍廄災。三月辛卯，改定州縣上中下戶口之數，依舊給京官職田。夏四月乙卯，築京城外郭城，凡十月而功畢。壬戌，幸寧親公主第，即日還宮。乙丑，裴光庭兼吏部尚書。是春，命侍臣及百僚每旬暇日尋勝地宴樂，仍賜錢令所司供帳造食。丁卯，侍臣已下宴於春明門外寧王憲之園池，上御花萼樓邀其回騎，便令坐飲，遞起為舞，頒賜有差。五月，契丹衙官可突干殺其主李召固，率部落降於突厥，奚部落亦隨西叛。奚王李魯蘇來奔，召固妻東華公主陳氏及魯蘇妻東光公主韋氏並奔投平盧軍。制幽州長史趙含章率兵討之。

六月庚申，命左右丞相、尚書及中書門下五品已上官，舉才堪邊任及刺史者。甲子，彗星見於五車。癸酉，有星孛于畢、昴。丙子，命單于大都護、忠王浚為河北道行軍元帥，御史大夫李朝隱、京兆尹裴伷先為副，率十八總管以討契丹及奚等。事竟不行。壬午，東都瀍、洛泛漲，壞天津、永濟二橋及提象門外仗舍，損居人廬舍千餘家。閏月甲申，分幽州置薊州。已丑，令範安及、韓朝宗就瀍、洛水源疏決，置門以節水勢。辛卯，禮部奏請千秋節休假三日，及村閭社會，並就千秋節先賽白帝，報田祖，然後坐飲散之。

秋七月庚辰，幸寧王憲第，即日還宮。八月丁亥，上御花萼樓，以千秋節百官獻賀，賜四品已上金鏡、珠囊、縑彩，賜五品已下束帛有差。上賦八韻詩，又制《秋景詩》。辛亥，幸永穆公主宅，即日還宮。九月，先是高戶捉官本錢；乙卯，御史大夫李朝隱奏請薄稅百姓一年租錢充，依舊高戶及典正等捉，隨月收利，供官人稅錢。冬十月，吐蕃遣其大臣名悉獵獻方物，請降，許之。庚寅，幸岐州之鳳泉湯。癸卯，至自鳳泉湯。十一月丁卯，幸新豐溫泉宮。十二月戊子，豐州刺史袁振坐妖言下獄死。戊申，尚書左丞相、燕國公張說薨。是歲，百僚及華州父老累表請上尊號內請加「聖文」兩字，並封西嶽，不允。

十九年春正月壬戌，開府儀同三司、霍國公王毛仲貶為襄州別駕，中路賜死，黨與貶黜者十數人。辛卯，遣鴻臚卿崔琳入吐蕃報聘。丙子，親耕於興慶宮龍池。己卯，禁採捕鯉魚。天下州府春秋二時社及釋奠，停牲牢，唯用酒酺，永為常式。

二月甲午，以崔琳為御史大夫。三月乙酉朔，崔琳使於吐蕃。夏四月壬午，於京城置禮院。丙申，令兩京及天下諸州各置太公尚父廟，以張良配饗，春秋二時仲月上戊日祭之。五月壬戌，五嶽各置老君廟。六月乙酉，大風拔木。秋八月辛巳，降天下死罪從流，徒已下悉原之。九月辛未，吐蕃遣其國相論尚他硉來朝。冬十月丙申，幸東都。

十一月丙辰，至自東都。甲子，太子少傅源乾曜薨。十二月，巂州都督張審素以劫制使監察御史楊汪伏誅。是冬，浚苑內洛水，六十餘日而罷。戊戌，裴光庭上《瑤山往則》、《維城前軌》各一卷，上令賜太子、諸王各一本。

二十年春正月乙卯，以禮部尚書、信安王禕率兵討契丹。丁巳，幸長芬公主宅；乙丑，幸薛王業宅：並即日還宮。二月己未，敕文武選人，承前例三月三十日為例，然開選門，比團甲進官至夏來。自今已後，選門並正月內開，團甲二月內訖。分命宰相錄京城諸獄系囚。三月，信安王禕與幽州長史趙含章大破奚、契丹於幽州之北山。

夏四月乙亥，宴百僚於上陽東州，醉者賜以床褥，肩輿而歸，相屬於路。癸巳，改造天津橋，毀皇津橋，合為一橋。五月癸卯，寒食上墓，宜編入五禮，永為恆式。辛亥，金仙長公主薨。戊辰，信安王獻奚、契丹之俘，上御應天門受之。

六月丁丑，單于大都護、河北東道行軍元帥、忠王浚加司徒，都護如故；副大使信安王禕加開府儀同三司。庚寅，幽州長史趙含章坐盜用庫物，左監門員外將軍楊元方受含章饋餉，並於朝堂決杖，流瀼州，皆賜死於路。其月，遣範安及於長安廣花萼樓，築夾城至芙蓉園。

秋七月戊辰，幸寧王憲宅，即日還宮。八月辛未朔，日有蝕之。己卯，戶部尚書王晙卒。九月乙巳，中書令蕭嵩等奏上《開元新禮》一百五十卷，制所司行用之。渤海靺鞨寇登州，殺刺史韋俊，命左領軍將軍蓋福順發兵討之。

冬十月丙戌，命巡幸所至，有賢才未聞達者舉之。仍令中書門下疏決囚徒。辛卯，至潞州之飛龍宮，給復三年，兵募丁防先差未發者，令改出餘州。辛丑，至北都。癸丑，曲赦太原，給復三年。十一月庚午，祀后土於脽上，大赦天下，左降官量移近處。內外文武官加一階，開元勛臣盡假紫及緋。大酺三日。十二月壬申，至京師。

其年戶部計戶七百八十六萬一千二百三十六，口四千五百四十三萬一千二百六十五。

二十一年春正月庚子朔，制令士庶家藏《老子》一本，每年貢舉人量減《尚書》、《論語》兩條策，加《老子》策，乙巳，遷祔肅明皇后神主於廟，毀儀坤廟。丁巳，幸溫泉宮。己未，命工部尚書李嵩使於吐蕃。癸亥，至自溫泉宮。三月乙巳，侍中裴光庭薨。甲寅，尚書右丞韓休為黃門侍郎、同中書門下平章事。閏月，幽州道副總管郭英傑等討契丹，為所敗於都山之下，英傑死之。夏四月丁巳，以久旱，命太子少保陸象先、戶部尚書杜暹等七人往諸道宣慰賑給，及令黜陟官吏，疏決囚徒。丁酉，寧王憲為太尉，薛王業為司徒，慶王潭為太子太師，忠王浚為開府儀同三司，棣王洽為太子少傅，鄂王涓為太子太保。五月甲申，皇太子納妃薛氏。制天下死罪降從流，流已下釋放。京文武官賜勛一轉。秋七月乙丑朔，日有蝕之。九月壬午，封皇子溢為濟王，沔為信王，泚為義王，漼為陳王，澄為豐王，潓為恆王，漩為涼王，滔為深王。

冬十月庚戌，幸溫泉宮。十一月戊子，尚書右丞相宋璟以年老請致仕，許之。十二月丁未，兵部尚書、徐國公蕭嵩為尚書右丞相，黃門侍郎韓休為兵部尚書，並罷知政事。京兆尹裴耀卿為黃門侍郎，前中書侍郎張九齡起復舊官，並同中書門下平章事。是歲，關中久雨害稼，京師饑，詔出太倉米二百萬石給之。

二十二年春正月癸亥朔，制古聖帝明皇、嶽瀆海鎮用牲牢，餘並以酒酺充奠。己巳，幸東都。辛未，太府卿嚴挺之、戶部侍郎裴寬於河南存問賑給。乙酉，懷、衛、邢、相等五州乏糧，遣中書舍人裴敦復巡問，量給種子。己丑，至東都。二月壬寅，秦州地震，廨宇及居人廬舍崩壞殆盡，壓死官吏已下四十餘人，殷殷有聲，仍連震不止。命尚書右丞相蕭嵩往祭山川，並遣使存問賑恤之，壓死之家給復一年，一家三人已上死者給復二年。辛亥，初置十道採訪處置使。徵恆州張果先生，授銀青光祿大夫，號曰通玄先生三月，沒京兆商人任令方資財六十餘萬貫。壬午，欲令不禁私鑄錢，遣公卿百僚詳議可否。眾以為不可，遂止。四月乙未，伊西、北庭且依舊為節度。廢太廟署，以太常寺奉宗廟。庚子，唐州界準勝州例立表，測候日晷影長短。乙巳，詔京都見禁囚徒，令中書門下及留守檢覆降罪，天下諸州委刺史。丁未，眉州鼎皇山下江水中得寶鼎。甲寅，北庭都護劉渙謀反，伏誅。

五月戊子，黃門侍郎裴耀卿為侍中，中書侍郎張九齡為中書令，黃門侍郎李林甫為禮部尚書、同中書門下平章事。關中大風拔木，同州尤甚。是夏，上自於苑中種麥，率皇太子已下躬自收獲，謂太子等曰：「此將薦宗廟，是以躬親，亦欲令汝等知稼穡之難也。」因分賜侍臣，謂曰：「比歲令人巡檢苗稼，所對多不實，故自種植以觀其成；且《春秋》書麥禾，豈非古人所重也！」六月乙未，遣左金吾將軍李佺於赤嶺與吐蕃分界立碑。

七月己巳，司徒、薛王業薨，追謚為惠宣太子。甲申，遣中書令張九齡充河南開稻田使。八月，先是駕至東都，遣侍中裴耀卿充江淮、河南轉運使，河口置輸場。壬寅，於輸場東置河陰縣。又遣張九齡於許、豫、陳、亳等州置水屯。九月壬申，改饒樂都督府為奉誠都督府。辛巳，移登州平海軍於海口安置。冬十月甲辰，試司農卿陳思問以贓私配流瀼州。十二月戊子朔，日有蝕之。乙巳，幽州長史張守珪發兵討契丹，斬其王屈烈及其大臣可突幹於陣，傳首東都，餘叛奚皆散走山谷。立其酋長李過折為契丹王。是歲，突厥毗伽可汗死。斷京城乞兒。

二十三年春正月己亥，親耕籍田，上加至九推而止，卿已下終其畝。大赦天下。京文武官及朝集採訪使三品已下加一爵，四品已下加一階，外官賜勛一轉。其才有霸王之略、學究天人之際、及堪將帥牧宰者，令五品已上清官及刺史各舉一人。致仕官量與改職，依前致仕。賜酺三日。

三月丁卯，殿中侍御史楊萬頃為仇人所殺。夏五月戊寅，宗子請率月俸於興慶宮建龍池，上《聖德頌》。秋七月丙子，皇太子鴻改名瑛，慶王直已下十四王並改名。又封皇子玭為義王，珪為陳王，珙為豐王，琪為恆王，璿為涼王，璥為汴王。其榮王琬已下並開府置官屬，各食實封二千戶。八月戊子，制鰥寡惸獨免今年地稅之半，江淮已南有遭水處，本道使賑給之。九月戊申，移泗州就臨淮縣置。冬十月辛亥，移隸伊西、北庭都護屬四鎮節度。突騎施寇北庭及安西撥換城。十一月壬申朔，日有蝕之。十二月，新羅遣使朝獻。

二十四年春正月，吐蕃遣使獻方物。北庭都護蓋嘉運率兵擊突騎施，破之。

三月乙未，始移考功貢舉遣禮部侍郎掌之。夏六月丙午，京兆醴泉妖人劉志誠率眾為亂，將趨京城，咸陽官吏燒便橋以斷其路，俄而散走，京兆府盡擒斬之。是夏大熱，道路有暍死者。秋七月庚子，太子太保陸象先卒。辛丑，李林甫為兵部尚書，依舊知政事。己巳，初置壽星壇，祭老人星及角、亢等七宿。

八月戊申朔，加親舅小功服，舅母緦麻服，堂舅袒免。己亥，深王滔薨九月壬午，改尚書主爵曰司封。冬十月戊申，車駕發東都，還西京。甲子，至華州，曲赦行在系囚。丁丑，至自東都。十一月壬寅，侍中裴耀卿為尚書左丞相，中書令張九齡為尚書右丞相，並罷知政事。兵部尚書李林甫兼中書令，殿中監牛仙客兵部尚書、同中書門下三品。尚書右丞相蕭嵩為太子太師，工部尚書韓休為太子少保。十二月戊申，太子太師、慶王琮為司徒。丙寅，牛仙客知門下省事。

卷九 本紀第九 玄宗下

開元二十五年春正月壬午，制：「朕猥集休運，多謝哲王，然而哀矜之情，小大必慎。自臨寰宇，子育黎烝，未嘗行極刑，起大獄。上玄降鑒，應以祥和，思協平邦之典，致之仁壽之域。自今有犯死刑，除十惡罪，宜令中書門下與法官詳所犯輕重，具狀奏聞。崇德尚齒，三代丕義；敦風勸俗，五教攸先。其曾任五品已上清資官以禮去職者，所司具錄名奏，老疾不堪厘務者與致仕。道士、女冠宜隸宗正寺，僧尼令祠部檢校。百司每旬節休假，並不須入曹司，任游勝為樂。宣示中外，知朕意焉。」癸卯，道士尹愔為諫議大夫、集賢學士兼知史館事。二月，新羅王金興光卒，其子承慶嗣位，遣贊善大夫邢璹攝鴻臚少卿，往吊祭，冊立之。壬子，加宗正丞一員。戊午，罷江淮運，停河北運。癸酉，張守珪破契丹餘眾於㮈祿山，殺獲甚眾。

三月乙卯，河西節度使崔希逸自涼州南率眾入吐蕃界二千餘里。己亥，希逸至青海西郎佐素文子觜，與賊相遇，大破之，斬首二千餘級。

夏四月庚戌，陳、許、豫、壽四州開稻田。辛酉，監察御史周子諒上書忤旨，㩧之殿庭，朝堂決杖死之。甲子，尚書右丞相張九齡以曾薦引子諒，左授荊州長史。乙丑，皇太子瑛、鄂王瑤、光王琚並廢為庶人。太子妃兄駙馬都尉薛鏽長流瀼州，至藍田驛賜死。

六月壬戌，熒惑犯房，至心星越度而過。秋七月己卯，大理少卿徐岵奏：「天下今歲斷死刑五十八，幾致刑措，鳥巢寺之獄。」上特推功元輔，庚辰，封李林甫為晉國公，牛仙客為豳國公。己卯，敕諸陵廟並隸宗正寺，其宗正寺官員，自今並以宗枝為之。九月壬申，頒新定《令》、《式》、《格》及《事類》一百三十卷於天下。冬十月，制自今年每年立春日迎春於東郊，其夏及秋冬如常。以十二月朔日於正殿受朝，讀時令。十一月壬申，幸溫泉宮。丁丑，開府儀同三司、廣平郡公宋璟薨。十二月丙午，惠妃武氏薨，追謚為貞順皇后，葬於敬陵。吐蕃使其大臣屬盧論莽藏來朝貢。

二十六年春正月乙亥，工部尚書牛仙客為侍中。丁丑，親迎氣於東郊，祀青帝。制天下系囚，死罪流嶺南，餘並放免。鎮兵部還。京兆府新開稻田，並散給貧人。百官賜勛絹。長安、萬年兩縣各與本錢一千貫，收利供馹，仍付雜馹。天下州縣，每鄉一學，仍擇師資，令其教授。諸鄉貢每年令就國子監謁先師，明經加口試。內外八品已下及草澤有博學文辭之士，各委本司本州聞薦。

二月辛卯，以李林甫遙領隴右節度使。甲辰，禁大寒食以雞卵相饋送。庚申，葬貞順皇后於敬陵。乙卯，以牛仙客遙領河東道節度使。辛酉，廢仙州，分其屬縣隸許、汝等州。三月己巳朔，減秘書省校書、正字官員。丙子，有星孛於紫微垣中，歷斗魁十餘日，因陰雲不見。己酉，河南、洛陽兩縣亦借本錢一千貫，收利充人吏課役。癸未，京兆地震。吐蕃寇河西，左散騎常侍崔希逸擊破之；鄯州都督杜希望又攻拔新羅城，制以其城為威戎軍。夏四月己亥朔，始令太常卿韋絳讀時令於宣政殿，百僚於殿上列坐而聽之。五月乙酉，以李林甫遙領河西節度使，兼判梁州事。庚寅，幸咸宜公主宅。六月庚子，立忠王璵為皇太子。秋七月己巳，冊皇太子，大赦天下，常赦所不免者咸赦除之。內外文武官及五品已上為父後者各賜勛一轉。忠王府官及侍講加一階。賜酺三日。庚辰，分越州置明州。九月丙申朔，日有蝕之。庚子，於舊六胡州地置宥州。益州長史王昱率兵攻吐蕃安戎城，為賊所據，官軍大敗，昱棄甲而遁，兵士死者數千人。

冬十月戊寅，幸溫泉宮。是歲渤海靺鞨王大武藝死，其子欽茂嗣立，遣使吊祭，冊立之。其冬，兩京建行宮，造殿宇各千餘間。潤州刺史齊浣開伊婁河於揚州南瓜洲浦。析左右羽林軍置左右龍武軍，以左右萬騎營隸焉。

二十七年春正月乙巳，大雨雪。二月己巳，加尊號開元聖文神武皇帝，大赦天下，常赦所不免者咸赦除之，開元已來諸色痕瘕人咸從洗滌，左降官量移近處。百姓免今年租稅。三品已上賜爵一級，四品已上加一階。宗廟薦饗，自今已後並用宗子。賜酺五日。

夏四月丁丑，廢洮州隸蘭州，改臨州為洮州。乙酉，太子少傅竇𤥟為開府儀同三司，吏部尚書李暠為太子少傅。丁酉，侍中牛仙客為兵部尚書兼侍中；兵部尚書兼中書令李林甫為吏部尚書，依舊兼中書令。以東宮內侍隸內侍省為署。五月癸卯，置龍武軍官員。先是，鄎國公主之子薛諗與其黨李談、崔洽、石如山同於京城殺人，或利其財，或違其志，即白日椎殺，煮而食之。其夏事發，皆決殺於京兆府門，諗以國親流瀼州，賜死於城東驛。

六月甲戌，內常侍牛仙童坐贓，決殺之。幽州節度使、兼御史大夫張守珪以賄貶為括州刺史。太子太師、徐國公蕭嵩以嘗賂仙童，左授青州刺史。秋七月辛丑，熒惑犯南斗。北庭都護蓋嘉運以輕騎襲破突騎施於碎葉城，殺蘇祿，威震西陲。八月，吐蕃寇白草、安人等。甲申，制追贈孔宣父為文宣王，顏回為兗國公，餘十哲皆為侯，夾坐。後嗣褒聖侯改封為文宣公。九月，皇太子改名紹。汴州刺史齊浣請開汴河下流，自虹縣至淮陰北合於淮，逾時而功畢。因棄沙壅舊路，行者弊之，尋而新河之水勢淙急，遂填塞矣。前刑部尚書致仕崔隱甫卒。冬十月，將改作明堂。偽言官取小兒埋於明堂之下，以為厭勝。村野童兒藏於山谷，都城騷然，咸言兵至。上惡之，遣主客郎中王佶往東都及諸州宣慰百姓，久之定。冬十月，毀東都明堂之上層，改拆下層為乾元殿。戊戌，幸溫泉宮。辛丑，至自溫泉宮。十二月，東都副留守、太子賓客崔沔卒。以益州司馬章仇兼瓊權劍南節度等使。是歲，蓋嘉運大破突騎施之眾，擒其王吐火仙，送於京師。二十八年春正月，兩京路及城中苑內種果樹。癸巳，幸溫泉宮。庚子，至自溫泉宮。壬寅，以望日御勤政樓宴群臣，連夜燒燈，會大雪而罷，因命自今常以二月望日夜為之。三月丁亥朔，日有蝕之。壬子，權判益州長史章仇兼瓊拔吐蕃安戎城，分兵鎮守之。夏五月乙未，太子少師韓休、太子少傅李暠卒。六月，懷州刺史、信安王禕為太子少師。庚寅，太子賓客李尚隱卒。秋七月壬寅，追尊宣皇帝陵名曰建初，光皇帝陵名曰啟運，仍置官員。九月，魏州刺史盧暉開通濟渠，自石灰窠引流至州城而西，卻注魏橋。九月庚寅，封皇孫俶等十九人為郡王。冬十月甲子，幸溫泉宮。辛巳，至自溫泉宮。乙酉夜，東都新殿後佛光寺災。吐蕃寇安戎城。十一月，牛仙客停遙兼朔方、河東節度使。十二月乙卯，突騎施酋長莫賀達干率眾內屬。己未，禮部尚書杜暹卒。是歲，金城公主薨，吐蕃遣使來告喪。其時頻歲豐稔，京師米斛不滿二百，天下乂安，雖行萬里不持兵刃。

二十九年春正月丁丑，制兩京、諸州各置玄元皇帝廟並崇玄學，置生徒，令習《老子》、《莊子》、《列子》、《文子》，每年準明經例考試。內外官有伯叔兄弟子侄堪任刺史、縣令，所司親自保薦。禁九品已下清資官置客舍邸店車坊、士庶厚葬。三月，吐蕃、突厥各遣使來朝。丙午，風霾，日色無影。夏四月庚戌朔。丙辰，以太原裴伷先為工部尚書。韋虛心卒。親王已下及內外官各賜錢令宴樂。壬午，以左右金吾大將軍裴寬為太原尹、北都留守。秋七月乙卯，洛水泛漲，毀天津橋及上陽宮仗舍。洛、渭之間，廬舍壞，溺死者千餘人。突厥登利可汗死。北州刺史王斛斯為幽州節度使；幽州節度副使安祿山為營州刺史，充平廬軍節度副使，押兩番、渤海、黑水四府經略使。

九月，大雨雪，稻禾偃折，又霖雨月餘，道途阻滯。是秋，河北博、洺等二十四州言雨水害稼，命御史中丞張倚往東都及河北賑恤之。壬申，御興慶門，試明《四子》人姚子產、元載等。冬十月丙申，幸溫泉宮。戊戌，分遣大理卿崔翹等八人往諸道黜陟官吏。十一月庚戌，司空、邠王守禮薨。辛酉，至自溫泉宮。己巳，雨木冰，凝寒凍冽，數日不解。辛未，太尉、寧王憲薨，謚為讓皇帝，葬於惠陵。十二月丁酉，吐蕃入寇，陷廓州達化縣及振武軍石堡城，節度使蓋嘉運不能守。女國王趙曳夫及佛逝國王、日南國王遣其子來朝獻。

天寶元年春正月丁未朔，大赦天下，改元，常赦不原咸赦除之。百姓所欠負租稅及諸色並免之。前資官及白身人有儒學博通、文辭秀逸及軍謀武藝者，所在具以名薦。京文武官才堪為刺史者各令封狀自舉。改黃鉞為金鉞。內外官各賜勛兩轉。甲寅，陳王府參軍田同秀上言：「玄元皇帝降見於丹鳳門之通衢，告賜靈符在尹喜之故宅。」上遣使就函谷故關尹喜臺西發得之，乃置玄元廟於大寧坊。陜郡太守李齊物先鑿三門，辛未，渠成放流。

二月丁亥，上加尊號為開元天寶聖文神武皇帝。辛卯，親享玄元皇帝於新廟。甲午，親享太廟。丙申，合祭天地於南郊。制天下囚徒，罪無輕重並釋放。流人移近處，左降官依資敘用，身死貶處者量加追贈。枉法贓十五疋當絞，今加至二十疋。莊子號為南華真人，文子號為通玄真人，列子號為沖虛真人，庚桑子號為洞虛真人。其四子所著書改為真經。崇玄學置博士、助教各一員，學生一百人。桃林縣改為靈寶縣。改侍中為左相，中書令為右相，左右丞相依舊為僕射，又黃門侍郎為門下侍郎。東都為東京，北都為北京，天下諸州改為郡，刺史改為太守。陜州河北縣為平陸縣。老幼版授，文武官三品已上加一爵，四品已下加一階。庚子，平盧節度使安祿山進階驃騎大將軍。夏六月庚寅，武功山水暴漲，壞人廬舍，溺死數百人。秋七月癸卯朔，日有蝕之。辛未，左相、豳國公牛仙客卒。

八月丁丑，刑部尚書、兼御史大夫李適之為左相。丁亥，突厥阿布思及默啜可汗之孫、登利可汗之女相與率其黨屬來降。壬辰，吏部尚書兼右相李林甫加尚書左僕射，左相李適之兼兵部尚書，左僕射裴耀卿為尚書右僕射。九月辛卯，上御花萼樓，出宮女宴毗伽可汗妻可登及男女等，賞賜不可勝紀。丙寅，改天下縣名不穩及重名一百一十處。兩京玄元廟改為太上玄元皇帝宮，天下準此。冬十月丁酉，幸溫泉宮。辛丑，改驪山為會昌山，仍於秦坑儒之所立祠宇，以祀遭難諸儒。新成長生殿名曰集靈臺，以祀天神。十一月己巳，至自溫泉宮。是歲，命陜郡太守韋堅引滻水開廣運潭於望春亭之東，以通河、渭；京兆尹韓朝宗又分渭水入自金光門，置潭於西市之兩衙，以貯材木。是冬無冰。其年，天下郡府三百六十二，縣一千五百二十八，鄉一萬六千八百二十九。戶部進計帳，今年管戶八百五十二萬五千七百六十三，口四千八百九十萬九千八百。

二年春正月丙辰，追尊玄元皇帝為大聖祖玄元皇帝，兩京崇玄學改為崇玄館，博士為學士。三月壬子，親祀玄元廟以冊尊號。制追尊聖祖玄元皇帝父周上御史大夫敬曰先天太上皇，母益壽氏號先天太后，仍於譙郡本鄉置廟。尊咎繇為德明皇帝。改西京玄元廟為太清宮，東京為太微宮，天下諸郡為紫極宮。韋堅開廣運潭畢功，盛陳舟艦。丙寅，上幸廣運樓以觀之，即日還宮。夏六月甲戌夜，雷震東京應天門觀災，延燒至左、右延福門，經日不滅。七月癸丑，致仕禮部尚書王丘卒。丙辰，尚書右僕射裴耀卿薨。九月，太子少保崔琳卒。辛酉，譙郡紫極宮改為太清宮。冬十月戊辰，太子太保、信安王禕卒。戊寅，幸溫泉宮。十一月乙卯，至自溫泉宮。十二月己亥，東京應天門改為乾元門。戊申，幸溫泉宮。丙辰，至自溫泉宮。十二月乙酉，太子賓客賀知章請度為道士還鄉。是冬無雪。

三載正月丙辰朔，改年為載。赦見禁囚徒。庚子，遣左右相已下祖別賀知章於長樂坡，上賦詩贈之。壬寅，幸溫泉宮。二月己巳，還京。丁丑，封讓皇帝男琳為嗣寧王，故邠王守禮男承寧為嗣邠王，讓帝男璹為嗣申王，惠宣太子男珍為嗣岐王，員為嗣薛王。庚寅，皇太子紹改名亨。是月，河南尹裴敦復卒。閏月辛亥，有星如月，墜於東南，墜後有聲。京師訛言官遣棖捕人肝以祭天狗。人相恐，畿縣尤甚，發使安之。

三月庚午，武威郡上言：番禾縣天寶山有醴泉湧出，嶺石化為瑞麰，遠近貧乏者取以給食。改番禾為天寶縣。癸酉，制天下見禁囚徒死罪降流，流已下並原之。夏四月，南海太守劉巨鱗擊破海賊吳令光，永嘉郡平。敕兩京、天下州郡取官物鑄金銅天尊及佛各一軀，送開元觀、開元寺。五月戊寅，長安令柳升坐贓，於朝堂決殺之。秋八月丙午，九姓拔悉密葉護攻殺突厥烏蘇米施可汗，傳首京師。庚申，內外文武官六品已下，自今已後，赴任之後，計載終滿二百日已上，許其成考。

冬十月癸巳，幸溫泉宮。丁未，改史國為來威國。十一月癸卯，還京。癸丑，每載依舊取正月十四日、十五日、十六日開坊市門燃燈，永以為常式。玉真公主先為女道士，讓號及實封，賜名持盈。十二月甲午，分新豐縣置會昌縣。甲寅，親祀九宮貴神於東郊，禮畢，大赦天下。百姓十八已上為中男，二十三已上成丁。每歲庸調，八月起征，可延至九月。詔天下民間家藏《孝經》一本。

四載春三月甲申，宴群臣於勤政樓。壬申，封外孫獨孤氏女為靜樂公主，出降契丹松漠都督李懷節；封外孫楊氏女為宜芳公主，出降奚饒樂都督李延寵。秋八月甲辰，冊太真妃楊氏為貴妃。是月，河南睢陽、淮陽、譙等八郡大水。九月，契丹及奚酋長各殺公主，舉部落叛。隴右節度使皇甫惟明與吐蕃戰於石堡城，官軍不利，副將褚直廉等死之。冬十月，於單于都護府置金河縣，安北都護府置陰山縣。丁酉，幸溫泉宮。壬子，以會昌縣為同京縣。十二月戊戌，還京。

五載春正月癸酉，刑部尚書韋堅貶括蒼太守；隴右節度使皇甫惟明貶播川太守，尋決死於黔中。乙亥，敕大小縣令並準畿官吏三選聽集。《禮記月令》改為《時令》。封中岳為中天王，南岳為司天王，北岳為安天王。天下山水，名稱或同，義且不經，多因於里諺，宜令所司各據圖籍改定。丙子，遣禮部尚書席豫、左丞崔翹、御史中丞王鉷等七人分行天下，黜陟官吏。夏四月庚寅，左相、渭源伯李適之為太子少保，罷知政事。丁酉，門下侍郎陳希烈同中書門下平章事。五月庚申，敕今後每至旬節休假，中書門下文武百僚不須入朝，外官不須衙集。癸卯，停郡縣差丁白直課錢。

六月，敕三伏內令宰相辰時還宅。秋七月丙子，韋堅為李林甫所構，配流臨封郡，賜死。堅妹皇太子妃聽離，堅外甥嗣薛王員貶夷陵郡別駕，女婿巴陵太守盧幼臨長流合浦郡。太子少保李適之貶宜春太守，到任，飲藥死。八月，以戶部侍郎郭虛己為御史大夫、劍南節度使。九月壬子，於太清宮刻石為李林甫、陳希烈像，侍於聖容之側。冬十月丁酉，幸溫泉宮。改臨淄郡為濟南郡。十一月己巳，還京。十二月辛未，贊善大夫杜有鄰、著作郎王曾、左驍衛兵曹柳勣等為李林甫所構，並下獄死。

六載正月辛巳朔，北海太守李邕、淄川太守裴敦復並以事連王曾、柳勣，遣使就殺之。丁亥，親享太廟。戊子，親祀圜丘，禮畢，大赦天下，除絞、斬刑，但決重杖。於京城置三皇、五帝廟，以時享祭。其章懷、節愍、惠莊、惠文、惠宣等太子，宜與隱太子、懿德太子同為一廟。每日立仗食及設仗於庭，此後並宜停廢。五岳既已封王，四瀆當升公位，封河瀆為靈源公，濟瀆為清源公，江瀆為廣源公，淮瀆為長源公。三月戊戌，南海太守彭果坐贓，決杖，長流溱溪郡，死於路。

夏四月戊午，門下侍郎陳希烈為左相兼兵部尚書。癸酉，復置軍器監。自五月不雨至秋七月。乙酉，以旱，命宰相、臺寺、府縣錄系囚，死罪決杖配流，徒已下特免。庚寅始雨。

冬十月戊申，幸溫泉宮，改為華清宮。十一月乙亥，戶部侍郎楊慎矜及兄少府少監慎餘與弟洛陽令慎名，並為李林甫及御史中丞王鉷所構，下獄死。十二月丙辰，工部尚書陸景融卒。壬戌，還京。

七載春正月己卯，禮部尚書席豫卒。己亥，韋絳奏御案褥袱帷等望去紫用赤黃，從之。三月乙酉，大同殿柱產玉芝，有神光照殿。群臣請加皇帝尊號曰開元天寶聖文神武應道，許之。夏四月辛丑，以高力士為驃騎大將軍。五月壬午，上御興慶宮，受冊徽號，大赦天下，百姓免來載租庸。三皇以前帝王，京城置廟，以時致祭。其歷代帝王肇跡之處未有祠守者，所在各置一廟。忠臣、義士、孝婦、烈女德行彌高者，亦置祠宇致祭。賜酺三日。六月，範陽節度使安祿山賜實封及鐵券。秋八月己亥朔，改千秋節為天長節。壬子，改萬年縣為咸寧縣。

冬十月庚午，幸華清宮，封貴妃姊二人為韓國、虢國夫人。十二月戊戌，言玄元皇帝見於華清宮之朝元閣，乃改為降聖閣。改會昌縣為昭應縣，會昌山為昭應山；封山神為玄德公，仍立祠宇。辛酉，還京。

八載春正月甲申，賜京官絹，備春時游賞。二月戊申，引百官於左藏庫縱觀錢幣，賜絹而歸。三月，朔方節度使張齊丘於中受降城北築橫塞城。夏四月，咸寧太守趙奉璋決杖而死，著作郎韋子春貶端溪尉，李林甫陷之也。幸華清宮觀風樓。五月辛巳，於開遠門外作振旅亭。戊子，南海太守劉巨鱗坐贓，決死之。六月，大同殿又產玉芝一莖。隴右節度使哥舒翰攻吐蕃石堡城，拔之。閏月己丑，改石堡城為神武軍。劍南索磨川新置都護府，宜以保寧為名。丙寅，上親謁太清宮，冊聖祖玄元皇帝尊號為聖祖大道玄元皇帝。高祖、太宗、高宗、中宗、睿宗五帝，皆加「大聖皇帝」之字；太穆、文德、則天、和思、昭皇后，皆加「順聖皇后」之字。群臣上皇帝尊號為開元天地大寶聖文神武應道皇帝。丁卯，上御含元殿受冊，大赦天下。自今後每至禘祫，並於太清宮聖祖前序昭穆。初，太白山人李渾言太白山金星洞有帝福壽玉版石記，求得之，乃封太白山為神應公，金星洞為嘉祥公，所管華陽縣為貞符縣。戊辰，太子太師、徐國公蕭嵩薨。丁亥，南衙立仗馬宜停，省進馬官。秋八月戊子，郡別駕宜停，下郡置長史。冬十月丙寅，幸華清宮。十一月丁巳，幸御史中丞楊釗莊。

九載春正月庚寅朔，與歲次同始，受朝於華清宮。己亥，還京。庚戌，群臣請封西嶽，從之。二月壬午，御史中丞宋渾坐贓及奸，長流高要郡。三月庚戌，改匭使為獻納。辛亥，西嶽廟災。時久旱，制停封西嶽。夏五月庚寅，以旱，錄囚徒。乙卯，安祿山進封東平郡王。節度使封王，自此始也。秋七月己亥，國子監置廣文館，領生徒為進士業者。

九月乙卯，處士崔昌上《五行應運歷》，以國家合承周、漢，請廢周、隋不合為二王後。冬十一月庚寅，幸華清宮。己丑，制自今告獻太清宮及太廟改為朝獻，巡陵為朝拜，告宗廟為奏，天地享祀文改昭告為昭薦，以告者臨下之義故也。辛卯，幸楊國忠亭子。辛丑，立周武王、漢高祖廟於京城，司置官吏。十二月乙亥，還京。

十載春正月乙酉朔。壬辰，朝獻太清宮。癸巳，朝饗太廟。甲午，有事於南郊，合祭天地，禮畢，大赦天下。太廟置內官，供灑掃諸陵廟。己亥，改傳國寶為承天大寶。丁未，李林甫領安北副大都護、朔方節度使。庚戌，大風，陜郡運船失火，燒米船二百餘隻，人死者五百計。癸丑，分遣嗣吳王祇等十三人祭岳瀆海鎮。二月丁巳，安祿山兼雲中太守、河東節度使。夏四月，劍南節度使鮮於仲通將兵六萬討雲南，與雲南王閣羅鳳戰於瀘川，官軍大敗，死於瀘水者不可勝數。五月丁亥，改諸衛幡旗緋色者為赤黃，以符土運。秋八月乙卯，廣陵郡大風，潮水覆船數千艘。丙辰，京城武庫災，燒器械四十七萬事。是秋，霖雨積旬，墻屋多壞，西京尤甚。

冬十月辛亥，幸華清宮。十一月乙未，幸楊國忠宅。丙午，兵部侍郎、兼御史中丞楊國忠兼領劍南節度使。

十一載春正月辛亥，還京。二月癸酉，禁惡錢，官出好錢以易之。既而商旅不便，訴於國忠，乃止之。三月，朔方節度副使、奉信王阿布思與安祿山同討契丹，布思與祿山不協，乃率其部下叛歸漠北。丙午，制今後每月朔望，宜令薦食於太廟，每室一牙盤，仍五日一開室門灑掃。改吏部為文部，兵部為武部，刑部為憲部，其部內諸司有部字者並改，將作大匠、少匠為大、少二監。夏四月，御史大夫兼京兆尹王鉷賜死，坐弟銲與兇人邢縡謀逆故也。楊國忠兼京兆尹。五月戊申，慶王琮薨，贈靖德太子。六月戊子，東京大風，拔樹發屋。八月己丑，幸左藏庫，賜群臣帛有差。九月甲寅，改諸衛士為武士。冬十月戊寅，幸華清宮。

十一月乙卯，尚書左僕射兼右相、晉國公李林甫薨於行在所。庚申，御史大夫兼蜀郡長史楊國忠為右相兼文部尚書。十二月甲戌，楊國忠奏請兩京選人銓日便定留放，無長名。己亥，還京。

十二載春正月壬子，楊國忠於尚書省注官，注訖，於都堂對左相與諸司長官唱名。二月庚辰，選人鄭懟等二十餘人以國忠銓注無滯，設齋於勤政殿下，立碑於尚書省門。癸未，追削故右相李林甫在身官爵，男將作監岫、宗黨李復道等五十人皆流貶，國忠誣奏林甫陰結叛胡阿布思故也。夏五月乙酉，以魏、周、隋依舊為三恪及二王後，復封韓、介、酅等公。辛亥，太廟諸陵署依舊隸太常寺。

七月壬子，天下齊人不得鄉貢，須補國子學生然後貢舉。八月，京城霖雨，米貴，令出太倉米十萬石，減價糶與貧人。仍令中書門下就京兆、大理疏決囚徒。

九月己亥朔，隴右節度使、涼國公哥舒翰進封西平郡王，食實封五百戶。冬十月戊申，幸華清宮。和雇京城丁戶一萬三千人築興慶宮墻，起樓觀。至十二月，改橫塞城為天德軍。庚寅，行從官憲部尚書張筠等請上尊號為開元天地大寶聖文神武孝德證道皇帝。

十三載春正月丁酉朔，上御華清宮之觀風樓，受朝賀。己亥，安慶緒獻俘於行在，帝引見於禁中，賞賜巨萬。乙巳，加安祿山尚書左僕射，賜實封千戶，奴婢十房，莊、宅各一區；又加閑廄、五坊、宮苑、隴右群牧都使，以武部侍郎吉溫為副。丙午，還京。二月癸酉，上親朝獻太清宮，上玄元皇帝尊號曰大聖祖高上大廣道金闕玄元天皇大帝。甲戌，親饗太廟，上高祖謚曰神堯大聖大光孝皇帝，太宗謚曰太宗文武大聖大孝皇帝，高宗謚曰高宗天皇大聖大弘孝皇帝，中宗謚曰中宗太和大聖大昭孝皇帝，睿宗謚曰睿宗玄真大聖大興孝皇帝。乙亥，御興慶殿受徽號，禮畢，大赦天下。左降官遭父母憂，放歸。獻陵等五署改為臺，令、丞各升一階。文武三品已上賜爵一級，四品已下加一階。賜酺三日。戊寅，右相兼文部尚書楊國忠守司空，餘如故。甲申，司空楊國忠受冊，天雨黃土，沾於朝服。祿山奏前後討契丹立功將士跳蕩等，請超三資，告身仍望好寫；於是超授將軍者五百餘人，中郎將者二千餘人。

三月丁酉，太常卿張垍貶盧溪郡司馬，垍兄憲部尚書均貶建安太守。丙午，御躍龍殿門張樂宴群臣，賜右相絹一千五百疋，彩羅三百疋，彩綾五百疋；左相絹三百疋，彩羅綾各五十疋；餘三品八十疋，四品五品六十疋，六品七品四十疋，極歡而罷。壬戌，御勤政樓大酺。北庭都護程千里生擒阿布思獻於樓下，斬之於硃雀街。乙丑，左羽林上將軍封常清權北庭都護、伊西節度使。萬春公主出降楊朏。夏五月，熒惑守心五十餘日。六月乙丑朔，日有蝕之，不盡如鉤。侍御史、劍南留後李宓率兵擊雲南蠻於西洱河，糧盡軍旋，馬足陷橋，為閣羅鳳所擒，舉軍皆沒。廢濟陽郡，以所領五縣隸東平郡。秋八月丁亥，以久雨，左相、許國公陳希烈為太子太師，罷知政事；文部侍郎韋見素為武部尚書，同中書門下平章事。是秋，霖雨積六十餘日，京城垣屋頹壞殆盡，物價暴貴，人多乏食，令出太倉米一百萬石，開十場賤糶以濟貧民。東都瀍、洛暴漲，漂沒一十九坊。上御勤政樓試四科制舉人，策外加詩賦各一首。制舉加詩賦，自此始也。冬十月壬寅，幸華清宮。貶河東太守韋陟為桂嶺尉，武部侍郎吉溫為澧陽郡長史。乙巳，開府儀同三司、畢國公竇𤥟薨。戊午，還京。其載，戶部計今年見管州縣戶口：管郡總三百二十一，縣一千五百三十八，鄉一萬六千八百二十九；戶九百六十一萬九千二百五十四，三百八十八萬六千五百四不課，五百三十萬一千四十四課；口五千二百八十八萬四百八十八，四千五百二十一萬八千四百八十不課，七百六十六萬二千八百課。

十四載春三月丙寅，宴群臣於勤政樓，奏《九部樂》，上賦詩斅柏梁體。癸未，遣給事中裴士淹等巡撫河南、河北、淮南等道。八月壬辰，上親錄囚徒。

冬十月壬辰，幸華清宮。甲午，頒《御注老子》並《義疏》於天下。十一月戊午朔，始寧太守羅希奭以停止張博濟決杖而死，吉溫自縊於獄。丙寅，範陽節度使安祿山率蕃、漢之兵十餘萬，自幽州南向詣闕，以誅楊國忠為名，先殺太原尹楊光翽於博陵郡。壬申，聞於行在所。癸酉，以郭子儀為靈武太守、朔方節度使。封常清自安西入奏，至行在。甲戌，以常清為範陽、平盧節度使、兼御史大夫，令募兵三萬以御逆胡。戊寅，還京。以羽林大將軍王承業為太原尹，以衛尉卿張介然為陳留太守、河南節度採訪使，以金吾將軍程千里為潞州長史，並令討賊。甲申，以京兆牧、榮王琬為元帥，命高仙芝副之，於京城召募，號曰天武軍，其眾十萬。丙戌，高仙芝等進軍，上御勤政樓送之。十二月丙戌朔，祿山於靈昌郡渡河。辛卯，陷陳留郡，殺張介然。甲午，陷滎陽郡，殺太守崔無詖。丙申，封常清與賊戰於成皋罌子穀，官軍敗績，常清奔於陜郡。丁酉，祿山陷東京，殺留守李憕、中丞盧奕、判官蔣清。時高仙芝鎮陜郡，棄城西保潼關。常山太守顏杲卿與長史袁履謙、賈深等殺賊將李欽湊，執賊將何千年、高邈送京師。辛丑，詔皇太子統兵東討。以永王璘為山南節度使，以江陵長史源洧副之；潁王璬為劍南節度使，以蜀郡長史崔圓副之。二王不出閤。丙午，斬封常清、高仙芝於潼關，以哥舒翰為太子先鋒兵馬元帥，領河、隴兵募守潼關以拒之。辛亥，榮王琬薨，贈靖恭太子。

十五載春正月乙卯，御宣政殿受朝。其日，祿山僭號於東京。庚申，以李光弼為雲中太守、河東節度使。壬戌，賊將蔡希德陷常山郡，執太守顏杲卿、長史袁履謙，殺民吏萬餘，城中流血。甲子，哥舒翰進位尚書左僕射、同中書門下平章事。乙丑，賊將安慶緒犯潼關，哥舒翰擊退之。乙巳，加平原太守顏真卿戶部侍郎，獎守城也。

二月丙戌，李光弼、郭子儀將兵東出井陘，與賊將史思明戰，大破之，進取郡縣十餘。丙辰，誅工部尚書安思順。三月壬午朔，以河東節度使李光弼為御史大夫、範陽節度使。乙酉，以平原太守顏真卿為河北採訪使。己亥，改常山郡為平山郡，房山縣為平山縣，鹿泉縣為獲鹿縣，鹿成縣為束鹿縣。夏四月丙午，以贊善大夫來瑱為潁川太守、招討使。

五月戊午，南陽太守魯炅與賊將武令珣戰於滍水上，官軍大敗，為賊所虜，進寇我南陽。詔嗣虢王巨自藍田出師救南陽。六月癸未朔，顏真卿破賊將袁知泰於堂邑，北海太守賀蘭進明收信都。庚寅，哥舒翰將兵八萬與賊將崔乾祐戰於靈寶西原，官軍大敗，死者十六七。其日，李光弼與賊將史思明戰於常山東嘉山，大破之，斬獲數萬計。辛卯，哥舒翰至潼關，為其帳下火拔歸仁以左右數十騎執之降賊，關門不守，京師大駭，河東、華陰、上洛等郡皆委城而走。甲午，將謀幸蜀，乃下詔親征，仗下，從士庶恐駭，奔走於路。乙未，凌晨自延秋門出，微雨沾濕，扈從惟宰相楊國忠、韋見素、內侍高力士及太子，親王，妃主、皇孫已下多從之不及。平明渡便橋，國忠欲斷橋。上曰：「後來者何以能濟？」命緩之。辰時，至咸陽望賢驛置頓，官吏駭散，無復儲供。上憩於宮門之樹下，亭午未進食。俄有父老獻鋋，上謂之曰：「如何得飯？」於是百姓獻食相繼。俄又尚食持御膳至，上頒給從官而後食。是夕次金城縣，官吏已遁，令魏方進男允招誘，俄得智藏寺僧進芻粟，行從方給。丙辰，次馬嵬驛，諸衛頓軍不進。龍武大將軍陳玄禮奏曰：「逆胡指闕，以誅國忠為名，然中外群情，不無嫌怨。今國步艱阻，乘輿震蕩，陛下宜徇群情，為社稷大計，國忠之徒，可置之於法。」會吐蕃使二十一人遮國忠告訴於驛門，眾呼曰：「楊國忠連蕃人謀逆！」兵士圍驛四合。及誅楊國忠、魏方進一族，兵猶未解。上令高力士詰之，回奏曰：「諸將既誅國忠，以貴妃在宮，人情恐懼。」上即命力士賜貴妃自盡。玄禮等見上請罪，命釋之。丁酉，將發馬嵬驛，朝臣唯韋見素一人，乃命見素子京兆府司錄諤為御史中丞，充置頓使。議其所向，軍士或言河、隴，或言靈武、太原，或言還京為便。韋諤曰：「還京，須有捍賊之備，兵馬未集，恐非萬全，不如且幸扶風，徐圖所向。」上詢於眾，咸以為然。及行，百姓遮路乞留皇太子，願戮力破賊，收復京城，因留太子。戊戌，次扶風縣。己亥，次扶風郡。軍士各懷去就，咸出醜言，陳玄禮不能制。會益州貢春彩十萬匹，上悉命置於庭，召諸將諭之曰：「卿等國家功臣，陳力久矣，朕之優獎，常亦不輕。逆胡背恩，事須回避。甚知卿等不得別父母妻子，朕亦不及親辭九廟。」言發涕流。又曰：「朕須幸蜀，路險狹，人若多往，恐難供承。今有此彩，卿等即宜分取，各圖去就。朕自有子弟中官相隨，便與卿等訣別。」眾咸俯伏涕泣曰：「死生願從陛下。」上曰：「去住任卿。」自此悖亂之言稍息。庚子，以司勛郎中、劍南節度留後崔圓為蜀郡長史、劍南節度副大使。以潁王璬為劍南節度大使，以監察御史宋若思為御史中丞充置頓使，韋諤充巡閣道使，並令先發。辛丑，發扶風郡，是夕，次陳倉。壬寅，次散關。分部下為六軍，潁王璬先行，壽王瑁等分統六軍，前後左右相次。丙午，次河池郡，崔圓奏劍南歲稔民安，儲供無闕，上大悅，授圓中書侍郎、同中書門下平章事，蜀郡長史、劍南節度如故。以前華州刺史魏犀為梁州長史。秋七月癸丑朔。壬戌，次益昌縣，渡吉柏江，有雙魚夾舟而躍，議者以為龍。甲子，次普安郡，憲部侍郎房琯自後至，上與語甚悅，即日拜為吏部尚書、同中書門下平章事。丁卯，詔以皇太子諱充天下兵馬元帥，都統朔方、河東、河北、平盧等節度兵馬，收復兩京；永王璘江陵府都督，統山南東路、黔中、江南西路等節度大使；盛王琦廣陵郡大都督，統江南東路、淮南、河南等路節度大使；豐王珙武威郡都督，領河西、隴石、安西、北庭等路節度大使。初，京師陷賊，車駕倉皇出幸，人未知所向，眾心震駭，及聞是詔，遠近相慶，咸思效忠於興復。庚午，次巴西郡，太守崔渙奉迎。即日以渙為門下侍郎、同中書門下平章事。以韋見素為左相。庚辰，車駕至蜀郡，扈從官吏軍士到者一千三百人，宮女二十四人而已。

八月癸未朔，禦蜀都府衙，宣詔曰：「朕以薄德，嗣守神器，每乾乾惕厲，勤念生靈，一物失所，無忘罪己。聿來四紀，人亦小康，推心於人，不疑於物。而奸臣兇豎，棄義背恩，割剝黎元，擾亂區夏，皆朕不明之過也。今巡撫巴蜀，訓厲師徒，仍令太子諸王蒐兵重鎮，誅夷兇醜，以謝昊穹；思與群臣重弘理道，可大赦天下。」癸巳，靈武使至，始知皇太子即位。丁酉，上用靈武冊稱上皇，詔稱誥。己亥，上皇臨軒冊肅宗，命宰臣韋見素、房琯使靈武，冊命曰：「朕稱太上皇，軍國大事先取皇帝處分，後奏朕知。候克復兩京，朕當怡神姑射，偃息大庭。」

明年九月，郭子儀收復兩京。十月，肅宗遣中使啖廷瑤入蜀奉迎。丁卯，上皇發蜀郡。十一月丙申，次鳳翔郡。肅宗遣精騎三千至扶風迎衛。十二月丙午，肅宗具法駕至咸陽望賢驛迎奉。上皇御宮之南樓，肅宗拜慶樓下，嗚咽流涕不自勝，為上皇徒步控轡，上皇撫背止之，即騎馬前導。丁未，至京師，文武百僚、京城士庶夾道歡呼，靡不流涕。即日御大明宮之含元殿，見百僚，上皇親自撫問。人人感咽。時太廟為賊所焚，權移神主於大內長安殿，上皇謁廟請罪，遂幸興慶宮。三載二月，肅宗與群臣奉上皇尊號曰太上至道聖皇帝。乾元三年七月丁未，移幸西內之甘露殿。時閹宦李輔國離間肅宗，故移居西內。高力士、陳玄禮等遷謫，上皇浸不自懌。

上元二年四月甲寅，崩於神龍殿，時年七十八。群臣上謚曰至道大聖大明孝皇帝，廟號玄宗。初，上皇親拜五陵，至橋陵，見金粟山崗有龍盤鳳翥之勢，復近先塋，謂侍臣曰：「吾千秋後宜葬此地，得奉先陵，不忘孝敬矣。」至是，追奉先旨以創寢園，以廣德元年三月辛酉葬於泰陵。

史臣曰：孔子稱「王者必世而後仁」。李氏自武後移國三十餘年，朝廷罕有正人，附麗無非險輩。持苞苴而請謁，奔走權門；效鷹犬以飛馳，中傷端士。以致斷喪王室，屠害宗枝。骨鯁大臣，屢遭誣陷，舞文酷吏，坐致顯榮。禮儀無復興行，刑政壞於犬馬，端揆出阿黨之語，冕旒有和事之名，朋比成風，廉恥都盡。

我開元之有天下也，糾之以典刑，明之以禮樂，愛之以慈儉，律之以軌儀。黜前朝徼幸之臣，杜其奸也；焚後庭珠翠之玩，戒其奢也；禁女樂而出宮嬪，明其教也；賜酺賞而放哇淫，懼其荒也；敘友于而敦骨肉，厚其俗也；蒐兵而責帥，明軍法也；朝集而計最，校吏能也。廟堂之上，無非經濟之才；表著之中，皆得論思之士。而又旁求宏碩，講道藝文。昌言嘉謨，日聞於獻納；長轡遠馭，志在於升平。貞觀之風，一朝復振。於斯時也，烽燧不驚，華戎同軌。西蕃君長，越繩橋而競款玉關；北狄酋渠，捐毳幕而爭趨雁塞。象郡、炎州之玩，雞林、鯷海之珍，莫不結轍於象胥，駢羅於典屬。膜拜丹墀之下，夷歌立仗之前，可謂冠帶百蠻，車書萬里。天子乃覽雲臺之義，草泥金之札，然後封日觀，禪云亭，訪道於穆清，怡神於玄牝，與民休息，比屋可封。於時垂髫之倪，皆知禮讓；戴白之老，不識兵戈。虜不敢乘月犯邊，士不敢彎弓報怨。「康哉」之頌，溢於八紘。所謂「世而後仁」，見於開元者矣。年逾三紀，可謂太平。

於戲！國無賢臣，聖亦難理；山有猛虎，獸不敢窺。得人者昌，信不虛語。昔齊桓公行同禽獸，不失霸主之名；梁武帝靜比桑門，竟被臺城之酷。蓋得管仲則淫不害霸，任硃異則善不救亡。開元之初，賢臣當國，四門俱穆，百度唯貞，而釋、老之流，頗以無為請見。上乃務清凈，事薰修，留連軒後之文，舞詠伯陽之說，雖稍移於勤倦，亦未至於怠荒。俄而朝野怨咨，政刑紕繆，何哉？用人之失也。自天寶已還，小人道長。如山有朽壞，雖大必虧；木有蠹蟲，其榮易落。以百口百心之讒諂，蔽兩目兩耳之聰明，茍非鐵腸石心，安得不惑！而獻可替否，靡聞姚、宋之言；妒賢害功，但有甫、忠之奏。豪猾因茲而睥睨，明哲於是乎卷懷，故祿山之徒，得行其偽。厲階之作，匪降自天，謀之不臧，前功並棄。惜哉！

贊曰：開元握圖，永鑒前車。景氣融朗，昏氛滌除。政才勤倦，妖集廷除。先民之言，「靡不有初」。
