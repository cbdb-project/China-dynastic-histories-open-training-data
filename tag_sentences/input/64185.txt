唐炯，字鄂生，貴州遵義人。道光二十九年舉人，訓方子。訓方督師金口，炯馳數千里省視。越夕難作，倉皇奉遺疏謁曾國藩，得代奏。武昌復，求遺骸歸葬。桐梓亂民起，治鄉團御之。服闋，入貲為知縣，銓四川。

咸豐六年，署南溪。值滇寇李永和蠢動，藍朝柱應之，陷敘州，吏士皆恐。炯乃訓練兵壯，晨夜徼循，人心稍靖。有為寇所獲者，縱之還，曰：「為我語唐青天，決不犯南溪一草一木！」炯領兵偪吊黃樓，單騎入營，諭以利害，朝柱款附。永和改犯犍為，炯馳救，壁不動，俟其懈乘之，寇狂奔，自相轔藉。旋與楚軍解成都圍。八年，檄署綿州事。時郫、彭軍事棘，調還省防守。炯詗得黑窩盜虛實，請限八日畢乃事，果如所言。除知夔州，未上，逾月，永和圍綿城，炯掘壕登陴，民助貲糧。炯居城三月，不下，誓死守；援至，圍始解。已而湘、黔軍閧州署，駱秉章劾罷之。事白，仍治軍。

同治改元，統安定營。會石達開圍涪州，與劉岳昭期會師，擊走之。其夏，石黨窺綦江。炯聞警馳援，燔其壁，寇潰，大破之長寧。以疾還成都。秉章詢寇勢，時寇退滇邊，聲入黔，炯曰：「此誘我軍東下耳。彼必走夷地，乘虛入川，寧越宜警備。」俄而寇入紫地，復請遣唐友耕軍大渡河扼之。達開返西岸，退為惈夷所窘，食盡乞降，梟誅之。明年，權綏定府，區邑為八路，路若干場，場若干寨，置寨總，行記善惡法，月朔上其簿親判之；又立書院二、社學八十餘：境內稱治，下其法他縣。越二年，赴陜佐治營田。捻首張總愚犯新豐，大敗之。

六年，四川總督崇實命率師入黔。黔患貧瘠，崇實先問以理財策，炯曰：「理財莫若節用，節用莫若裁勇，裁勇莫若援黔。」崇實然其言，遂以軍事屬之。連破偏刀、水上、大平、黃飄、白堡，擒斬王超凡、劉儀順，降潘人傑、唐天佑，皆積寇也；又克平越、甕安、黃平、清平、麻哈：遷道員，賜號法克精阿巴圖魯。嗣為吳棠所劾，還蜀。

光緒四年，丁寶楨督四川，令佐治鹽筴，旋補建昌道。六年，署鹽茶道，條上善後六事，謂：「發引必先新後舊；徵稅必先課後引；收發鹽引，責成鹽道；改代引張，責成州縣；繳殘則嚴定限期；辦公則優給公費。」議行，凡百餘年引目渾殽、款項轇轕諸弊，至是盡革，語具鹽法志。八年，張之洞、張佩綸先後奏薦堪軍事，於是擢雲南布政使。炯率川軍千人駐關外，滇軍悉歸節度。既蒞事，裁夫馬，治廠務，並釐卡，清田糧，民困少蘇。

法人奪我越南，被命赴開化防守，即於軍前除巡撫。誤聞將議和，亟還省履任。上大怒，褫職逮問，刑部定讞斬監候。久之，上意解，三歷秋審，赦歸。左宗棠臚其治行上於朝，命戍雲南，交岑毓英差序。十三年，賞巡撫銜，督辦雲南礦務，偕日本礦師躬履昭通、東川、威寧銅鉛各廠，疏陳變通章程，又歷請減免貴州鉛課，豁免雲南礦廠官欠民欠，並報可。惟經營十五年，僅歲解京銅百萬斤，為時論所譏。三十一年，謝病歸。三十四年，以鄉舉重逢，晉太子少保。逾歲卒，年八十，恤如制。
