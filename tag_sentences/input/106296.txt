高智耀，河西人，世仕夏國。曾祖逸，大都督府尹；祖良惠，右丞相。智耀登本國進士第，夏亡，隱賀蘭山。太宗訪求河西故家子孫之賢者，眾以智耀對，召見將用之，遽辭歸。皇子闊端鎮西涼，儒者皆隸役，智耀謁籓邸，言儒者給復已久，一旦與廝養同役，非便，請除之。皇子從其言。欲奏官之，不就。憲宗即位，智耀入見，言：「儒者所學堯、舜、禹、湯、文、武之道，自古有國家者，用之則治，不用則否，養成其材，將以資其用也。宜蠲免徭役以教育之。」帝問：「儒家何如巫醫？」對曰：「儒以綱常治天下，豈方技所得比。」帝曰：「善。前此未有以是告朕者。」詔復海內儒士徭役，無有所與。世祖在潛邸已聞其賢，及即位，召見，又力言儒術有補治道，反覆辯論，辭累千百。帝異其言，鑄印授之，命凡免役儒戶，皆從之給公文為左驗。時淮、蜀士遭俘虜者，皆沒為奴，智耀奏言：「以儒為驅，古無有也。陛下方以古道為治，宜除之，以風厲天下。」帝然之，即拜翰林學士，命循行郡縣區別之，得數千人。貴臣或言其詭濫，帝詰之，對曰：「士，譬則金也，金色有淺深，謂之非金不可，才藝有淺深，謂之非士亦不可。」帝悅，更寵賚之。智耀又言：「國初庶政草創，綱紀未張，宜仿前代，置御史臺以糾肅官常。」至元五年立御史臺，用其議也。擢西夏中興等路提刑按察使。會西北籓王遣使入朝，謂：「本朝舊俗與漢法異，今留漢地，建都邑城郭，儀文制度，遵用漢法，其故何如？」帝求報聘之使以析其問，智耀入見，請行，帝問所答，畫一敷對，稱旨，即日遣就道。至上京，病卒，帝為之震悼。後贈崇文贊治功臣、金紫光祿大夫、司徒、柱國，追封寧國公，謚文忠。子睿。
