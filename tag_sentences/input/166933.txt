憲宗昭文章武大聖至神孝皇帝諱純，順宗長子也。母曰莊憲皇太后王氏。貞元四年六月己亥，封廣陵郡王。二十一年三月，立為皇太子。

永貞元年八月，順宗詔立為皇帝。乙巳，即皇帝位於太極殿。丁未，始聽政。庚戌，罷獻祥瑞。癸丑，劍南西川節度使韋皋卒，行軍司馬劉闢自稱留後。戊午，天有聲於西北。己未，袁滋為劍南西川、山南西道安撫大使。癸亥，尚書左丞鄭餘慶同中書門下平章事。九月己巳，罷教坊樂工正員官。十月丁酉，為曾太皇太后舉哀。賈耽薨。戊戌，舒王誼薨。袁滋罷。己酉，葬神武聖文皇帝於崇陵。十一月己巳，祔睿真皇后於元陵寢宮。壬申，貶韋執誼為崖州司馬。夏綏銀節度留後楊惠琳反。十二月壬戌，中書舍人鄭絪為中書侍郎、同中書門下平章事。

元和元年正月丁卯，大赦，改元。賜文武官階、勛、爵，民高年者米帛羊酒。癸未，長武城使高崇文為左神策行營節度使，率左右神策京西行營兵馬使李元奕、山南西道節度使嚴礪、劍南東川節度使李康以討劉闢。甲申，太上皇崩。劉闢陷梓州，執李康。三月丙子，高宗文克梓州。辛巳，楊惠琳伏誅。四月丁未，杜佑為司徒。壬戌，邵王約薨。初令尚書省六品、諸司四品以上職事官，太子師傅、賓客、詹事，王府傅，日二人待制。五月辛卯，尊母為皇太后。六月癸巳，降死罪以下。賜百姓有父母祖父母八十以上者粟二斛、物二段，九十以上粟三斛、物三段。丙申，大風拔木。丁酉，高崇文及劉闢戰於鹿頭柵，敗之。癸卯，嚴礪又敗之於石碑穀。閏月壬戌，平盧軍節度使李師古卒，其弟師道自稱留後。七月壬寅，葬至德大聖大安孝皇帝於豐陵。癸丑，高崇文及劉闢戰於玄武，敗之。八月丁卯，進封子平原郡王寧為鄧王，同安郡王寬澧王，延安郡王宥遂王，彭城郡王察深王，高密郡王寰洋王，文安郡王寮絳王；封子審為建王。九月丙午，嚴礪及劉闢戰於神泉，敗之。辛亥，高崇文克成都。十月甲子，減劍南東西川、山南西道今歲賦，釋脅從將吏。葬陣亡者，稟其家五歲。戊子，劉闢伏誅。十一月庚戌，鄭餘慶罷。是歲，召王偲薨。

二年正月己丑，朝獻於太清宮。庚寅，朝享於太廟。辛卯，有事於南郊，大赦。賜文武官勛、爵，文宣公、二王后、三恪、公主、諸王一子官，高年米帛羊酒加版授。乙巳，杜黃裳罷。己酉，御史中丞武元衡為門下侍郎，中書舍人李吉甫為中書侍郎：同中書門下平章事。二月己巳，罷兩省官次對。癸酉，邕管經略使路恕敗黃洞蠻，執其首領黃承慶。九月乙酉，密王綢薨。十月，鎮海軍節度使李錡反，殺留後王澹。乙丑，淮南節度使王鍔為諸道行營兵馬招討使以討之。丁卯，武元衡罷。癸酉，鎮海軍兵馬使張子良執李錡。己卯，免潤州今歲稅。十一月甲申，李錡伏誅。十二月丙寅，劍南西川節度使高崇文為邠寧節度、京西諸軍都統。

三年正月癸巳，群臣上尊號曰睿聖文武皇帝，大赦。罷諸道受代進奉錢。三月癸巳，郇王枿薨。四月壬申，大風壞含元殿西闕檻。六月，西原蠻首領黃少卿降。七月辛巳朔，日有食之。九月庚寅，山南東道節度使于頔為司空、同中書門下平章事。丙申，戶部侍郎裴垍為中書侍郎、同中書門下平章事。戊戌，李吉甫罷。

四年正月壬午，免山南東道、淮南、江西、浙東、湖南、荊南今歲稅。戊子，簡王遘薨。二月丁卯，鄭絪罷。給事中李籓為門下侍郎、同中書門下平章事。三月乙酉，成德軍節度使王士真卒，其子承宗自稱留後。閏月己酉，以旱降京師死罪非殺人者，禁刺史境內榷率、諸道旨條外進獻、嶺南黔中福建掠良民為奴婢者，省飛龍廄馬。己未，雨。丁卯，立鄧王寧為皇太子。七月癸亥，吐蕃請和。八月丙申，環王寇安南，都護張舟敗之。十月辛巳，成德軍節度使王承宗反，執保信軍節度使薛昌朝。癸未，左神策軍護軍中尉吐突承璀為左右神策、河陽、浙西、宣歙、鎮州行營兵馬招討處置使以討之。戊子，承璀為鎮州招討宣慰使。癸巳，降死罪以下，賜文武官子為父後者勛兩轉。十一月己巳，彰義軍節度使吳少誠卒，其弟少陽自稱留後。

五年正月己巳，左神策軍大將軍酈定進及王承宗戰，死之。三月甲子，大風拔木。四月丁亥，河東節度使範希朝、義武軍節度使張茂昭及王承宗戰於木刀溝，敗之。七月丁未，赦王承宗。乙卯，幽州盧龍軍節度使劉濟卒，其子總自稱留後。九月丙寅，太常卿權德輿為禮部尚書、同中書門下平章事。十月，張茂昭以易、定二州歸於有司。辛巳，義武軍都虞候楊伯玉反，伏誅。是月，義武軍兵馬使張佐元反，伏誅。十一月甲辰，會王纁薨。庚申，裴垍罷。

六年正月庚申，淮南節度使李吉甫為中書侍郎、同中書門下平章事。二月壬申，李籓罷。己丑，忻王造薨。三月戊戌，有星隕於鄆州。十二月己丑，戶部侍郎李絳為中書侍郎、同中書門下平章事。閏月辛卯，辰、漵州首領張伯靖反，寇播、費二州。辛亥，皇太子薨。

七年正月癸酉，振武河溢，毀東受降城。四月癸巳，詔民田畮樹桑二。六月癸巳，杜佑罷。七月乙亥，立遂王宥為皇太子。八月戊戌，魏博節度使田季安卒，其子懷諫自稱知軍府事。九月，京師地震。十月乙未，魏博軍以田季安之將田興知軍事。庚戌，降死罪以下，賜文武官子為父後者勛兩轉。是月，魏博節度使田興以六州歸於有司。十一月辛酉，赦魏、博、貝、衛、澶、相六州，給復一年，賜高年、孤獨、廢疾粟帛，賞軍士。

八年正月辛未，權德輿罷。二月丁酉，貶于頔為恩王傅。三月甲子，劍南西川節度使武元衡為門下侍郎、同中書門下平章事。四月己亥，黔中經略使崔能討張伯靖。五月癸亥，荊南節度使嚴綬討伯靖。丁丑，大隗山崩。六月辛卯，渭水溢。辛丑，出宮人。七月己巳，劍南東川節度使潘孟陽討張伯靖。八月辛巳，湖南觀察使柳公綽討伯靖。丁未，伯靖降。十二月庚寅，振武將楊遵憲反，逐其節度使李進賢。

九年二月癸卯，李絳罷。三月丙辰巂州地震。丁卯，隕霜殺桑。五月乙丑，桂王綸薨。癸酉，以旱免京畿夏稅。六月壬寅，河中節度使張弘靖為刑部尚書、同中書門下平章事。閏八月丙辰，彰義軍節度使吳少陽卒，其子元濟自稱知軍事。九月丁亥，山南東道節度使嚴綬、忠武軍都知兵馬使李光顏、壽州團練使李文通、河陽節度使烏重胤討之。十月，太白晝見。丙午，李吉甫薨。甲子，嚴綬為申、光、蔡招撫使。十一月戊子，罷京兆府獵獻狐兔。十二月，詔刑部、大理官朔望入對。戊辰，尚書右丞韋貫之同中書門下平章事。

十年正月乙酉，宣武軍節度使韓弘為司徒。二月甲辰，嚴綬及吳元濟戰於磁丘，敗績。自冬不雨至於是月。丙午，雪。壬戌，河東戍將劉輔殺豐州刺史燕重旰，伏誅。三月庚子，忠武軍節度使李光顏及吳元濟戰於臨潁，敗之。四月甲辰，又敗之於南頓。五月丙申，又敗之於時曲。六月癸卯，盜殺武元衡。戊申，京師大索。乙丑，御史中丞裴度為中書侍郎、同中書門下平章事。七月甲戌，王承宗有罪，絕其朝貢。八月己亥朔，日有食之。丁未，李師道將訾嘉珍反於東都，留守呂元膺敗之。乙丑，李光顏及吳元濟戰於時曲，敗績。九月癸酉，韓弘為淮酉行營兵馬都統。十月，地震。十一月壬申，李光顏、烏重胤及吳元濟戰於小溵河，敗之。丁丑，李文通又敗之於固始。戊寅，盜焚獻陵寢宮。十二月甲辰，武寧軍都押衙王智興及李師道戰於平陰，敗之。是歲，丹王逾薨。

十一年正月己巳，張弘靖罷。乙亥，幽州盧龍軍節度使劉總及王承宗戰於武強，敗之。癸未，免鄰賊州二歲稅。甲申，盜斷建陵門戟。二月庚子，王承宗焚蔚州。乙巳，中書舍人李逢吉為門下侍郎、同中書門下平章事。乙丑，地震。三月庚午，皇太后崩。四月庚子，李光顏、烏重胤及吳元濟戰於凌雲柵，敗之。乙卯，劉總及王承宗戰於深州，敗之。己未，免京畿二歲逋稅。五月丁卯，宥州軍亂，逐其刺史駱怡，夏綏銀節度使田縉敗之。丁亥，雲南蠻寇安南。六月，蜜州海溢。甲辰，唐鄧節度使高霞寓及吳元濟戰於鐵城，敗績。七月壬午，韓弘及元濟戰於郾城。敗之。丙戌，免淮西領賊州夏稅。八月甲午，渭水溢。壬寅，韋貫之罷。戊申，西原蠻陷賓、巒二州。己未，昭義軍節度使郗士美及王承宗戰於柏鄉，敗之。庚申，葬莊憲皇太后於豐陵。十一月乙丑，邕管經略使韋悅克賓、巒二州。甲戌，元陵火。十二月丁未，翰林學士、工部侍郎王涯為中書侍郎、同中書門下平章事。己未，西原蠻陷巖州。是冬，桃李華。

十二年正月丁丑，地震。戊子，有彗星出於畢。四月辛卯，唐鄧隋節度使李愬及吳元濟戰於嵖岈山，敗之。乙未，李光顏又敗之於郾城。五月辛酉，李愬又敗之於張柴。七月丙辰，裴度為淮西宣慰處置使，戶部侍郎崔群為中書侍郎；同中書門下平章事。八月癸亥，烏重胤及吳元濟戰於賈店，敗績。九月丁未，李逢吉罷。甲寅，李愬及吳元濟戰於吳房，敗之。十月癸酉，克蔡州。甲戌，淮南節度使李庸阜為門下侍郎、同中書門下平章事。甲申，給復準西二年，免旁州來歲夏稅。葬戰士，稟其家五年。十一月丙戌，吳元濟伏誅。甲午，恩王連薨。是歲，容管經略使陽旻克欽、橫、潯、貴四州。

十三年正月乙酉，大赦，免元和二年以前逋負，賜高年米帛羊酒。三月戊戌，御史大夫李夷簡為門下侍郎、同中書門下平章事。李庸阜罷。己酉，橫海軍節度使程權以滄、景二州歸於有司，權朝於京師。四月甲寅，王承宗獻德、棣二州。庚辰，赦承宗。六月癸丑朔，日有食之。癸亥，給復德、棣、滄、景四州一年。辛未，淮水溢。七月乙酉，宣武、魏博、義成、橫海軍討李師道。辛丑李夷簡罷。八月壬子，王涯罷。九月甲辰，戶部侍郎皇甫鎛，諸道鹽鐵轉運使程異為工部侍郎：同中書門下平章事。十月壬戌，吐蕃寇宥州，靈武節度使杜叔良敗之於定遠城。十一月丁亥，命山人柳泌為臺州刺史以求藥。十二月，庚戌，迎佛骨於鳳翔。

十四年正月丙午，田弘正及李師道戰於陽谷，敗之。二月戊午，師道伏誅。四月辛未，程異薨。丙子，裴度罷。七月戊寅，韓弘以汴、宋、毫、潁四州歸於有司，弘朝於京師。己丑，群臣上尊號曰元和聖文神武法天應道皇帝。大赦，賜文武官階、勛、爵。遣黜陟使於天下。辛卯，沂海將王弁殺其觀察使王遂，處稱留後。丁酉，河陽節度使令狐楚為中書侍郎、同中書門下平章事。八月己酉，韓弘為中書令。九月戊寅，王弁伏誅。十月壬戌，安南將楊清殺其都護李象古以反。癸酉，吐蕃寇鹽州。十一月辛卯，朔方將史敬奉及吐蕃戰於瓠蘆河，敗之。十二月乙卯，崔群罷。

十五年正月，宦者陳弘志等反。庚子，皇帝崩，年四十三，謚曰聖神章武孝皇帝。大中三年，加謚昭文章武大聖至神孝皇帝。
