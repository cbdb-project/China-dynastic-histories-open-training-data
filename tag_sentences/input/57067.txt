金之俊，字豈凡，江南吳江人。明萬歷四十七年進士，官至兵部侍郎。睿親王定京師，命仍故官。疏請先蠲畿甸田租以慰民望，又言：「土寇率★降者，宜赦罪勿論。縛渠來獻，分別敘功。就撫之眾，宜編保甲，令安故業。無恆產者，別為區畫。」尋奏薦丁魁楚、丁啟睿、線國安、房可壯、左懋泰、郝絅等，又劾通州道鄭煇優游養寇、三關總兵郝之潤縱兵肆掠，俱宜罷斥；並請趣畿南北巡按及監司以下官赴任，禁止滿洲官役額外需索驛遞夫馬。疏入，皆採行。

順治二年，以京師米貴，疏言：「大兵直取江南，應令漕督及巡漕御史赴任。金陵底定，舉行漕政。」詔速議行。因復上漕政八事，疏下所司。尋調吏部侍郎。三年，疏請酌定進士銓選之制。五年，擢工部尚書。六年，乞假歸，加太子太保。七年，還朝。八年，調兵部，加少保兼太子太保。十年，調左都御史。疏言：「審擬盜犯，請用正律，不宜概行籍沒，致累無辜。」又疏言：「直省提學，例以僉事道分遣。畿輔為首善之區，江南人才之會，請以翰林官簡用。」均報可。尋遷吏部尚書，授國史院大學士。

十二年，之俊病，乞休，上不允，遣畫工就邸畫其像。十三年，諭諸大臣曰：「君臣之義，終始相維。爾等今後毋以引年請歸為念。爾等豈忍違朕，朕亦何忍使爾等告歸？昨歲之俊病甚，朕遣人圖其容。念彼已老，惟恐不復相見，不勝眷戀。朕簡用之人，欲皓首相依，不忍離也！」之俊泣謝。十五年，改中和殿大學士，兼吏部尚書。同校定律例。十六年，詔立明莊烈帝碑，命之俊撰文。尋加太保兼太子太師，復乞假歸。十七年，自陳乞罷，溫諭敦召，未至，加太傅。十八年，復改秘書院大學士。之俊自歸後，屢以衰老乞休，康熙元年，始允致仕。

之俊家居，有為匿名帖榜其門以謗之者，之俊白總督郎廷佐窮治之，牽累不決。事聞，上不直所為，以律禁收審匿名帖，鐫廷佐二級，之俊削太傅銜。九年，卒，謚文通。
