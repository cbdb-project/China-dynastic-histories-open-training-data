素，字太僕，金谿人，唐撫州刺史全諷之後。少通《五經》，遊吳澄、范梈門。至正元年用大臣薦授經筵檢討。修宋、遼、金三史及注《爾雅》成，賜金及宮人，不受。由國子助教遷翰林編修。纂后妃等傳，事逸無據，素買餳餅饋宦寺，叩之得實，乃筆諸書，卒為全史。遷太常博士、兵部員外郎、監察御史、工部侍郎，轉大司農丞、禮部尚書。

時亂將亟，素每抗論得失。十八年參中書省事，請專任平章定住總西方兵，毋迎帝師悮軍事，用普顏不花為參政，經略江南，立兵農宣撫使司以安畿內，任賢守令以撫流竄之民。且曰：「今日之事，宜臥薪嘗膽，力圖中興。」尋進御史臺治書侍御史。二十年拜參知政事，俄除翰林學士承旨，出為嶺北行省左丞。言事不報，棄官居房山。素為人侃直，數有建白，敢任事。上都宮殿火，敕重建大安、睿思二閣，素諫止之。請親祀南郊，築北郊，以斥合祭之失。因進講陳民間疾苦，詔為發錢粟振河南、永平民。淮南兵亂，素往廉問，假便宜發楮幣，振維揚、京口饑。居房山者四年。明師將抵燕，淮王帖木兒不花監國，起為承旨如故。素甫至而師入，乃趨所居報恩寺，入井。寺僧大梓力挽起之，曰：「國史非公莫知。公死，是死國史也。」素遂止。兵迫史庫，往告鎮撫吳勉輩出之，《元實錄》得無失。

洪武二年授翰林侍講學士，數訪以元興亡之故，且詔撰《皇陵碑》文，皆稱旨。頃之，坐失朝，被劾罷。居一歲，復故官，兼弘文館學士，賜小庫，免朝謁。嘗偕諸學士賜宴，屢遣內官勸之酒，御製詩一章，以示恩寵，命各以詩進，素詩最後成，帝獨覽而善之曰：「素老成，有先憂之意。」時素已七十餘矣。御史王著等論素亡國之臣，不宜列侍從，詔謫居和州，守余闕廟，歲餘卒。

先是，至元間，西僧嗣古妙高欲毀宋會稽諸陵。夏人楊輦真珈為江南總攝，悉掘徽宗以下諸陵，攫取金寶，裒帝后遺骨，瘞於杭之故宮，築浮屠其上，名曰鎮南，以示厭勝，又截理宗顱骨為飲器。真珈敗，其資皆籍於官，顱骨亦入宣政院，以賜所謂帝師者。素在翰林時，宴見，備言始末。帝歎息良久，命北平守將購得顱骨於西僧汝納所，諭有司厝於高坐寺西北。其明年，紹興以永穆陵圖來獻，遂敕葬故陵，實自素發之云。

張以寧，字志道，古田人。父一清，元福建、江西行省參知政事。以寧年八歲，或訟其伯父於縣繫獄，以寧詣縣伸理，尹異之，命賦《琴堂詩》，立就，伯父得釋，以寧用是知名。泰定中，以《春秋》舉進士，由黃巖判官進六合尹，坐事免官，滯留江、淮者十年。順帝徵為國子助教，累至翰林侍讀學士，知制誥。在朝宿儒虞集、歐陽元、揭傒斯、黃溍之屬相繼物故，以寧有俊才，博學強記，擅名於時，人呼小張學士。

明師取元都，與危素等皆赴京，奏對稱旨，復授侍講學士，特被寵遇。帝嘗登鐘山，以寧與朱升、秦裕伯等扈從擁翠亭，給筆札賦詩。洪武二年秋，奉使安南，封其主陳日煃為國王，御製詩一章遣之。甫抵境，而日煃卒，國人乞以印詔授其世子，以寧不聽，留居洱江上，諭世子告哀於朝，且請襲爵。既得令，俟後使者林唐臣至，然後入境將事。事竣，教世子服三年喪，令其國人效中國行頓首稽首禮。天子聞而嘉之，賜璽書，比諸陸賈、馬援，再賜御製詩八章。及還，道卒，詔有司歸其柩，所在致祭。

以寧為人潔清，不營財產，奉使往還，補被外無他物。本以《春秋》致高第，故所學尤專《春秋》，多所自得，撰《胡傳辨疑》最辨博，惟《春王正月考》未就，寓安南踰半歲，始卒業。元故官來京者，素及以寧名尤重。素長於史，以寧長於經。素宋、元史槁俱失傳，而以寧《春秋》學遂行。
