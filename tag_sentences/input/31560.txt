宋之問，字延清，一名少連，汾州人。父令文，高宗時為東臺詳正學士。之問偉儀貌，雄於辯。甫冠，武后召與楊炯分直習藝館。累轉尚方監丞、左奉宸內供奉。武後游洛南龍門，詔從臣賦詩，左史東方蚪詩先成，後賜錦袍，之問俄頃獻，後覽之嗟賞，更奪袍以賜。

於時張易之等烝暱寵甚，之問與閻朝隱、沈佺期、劉允濟傾心媚附，易之所賦諸篇，盡之問、朝隱所為，至為易之奉溺器。及敗，貶瀧州，朝隱崖州，並參軍事。之問逃歸洛陽，匿張仲之家。會武三思復用事，仲之與王同皎謀殺三思安王室，之問得其實，令兄子曇與冉祖雍上急變，因丐贖罪，由是擢鴻臚主簿，天下醜其行。

景龍中，遷考功員外郎，諂事太平公主，故見用。及安樂公主權盛，復往諧結，故太平深疾之。中宗將用為中書舍人，太平發其知貢舉時賕餉狼藉，下遷汴州長史，未行，改越州長史。頗自力為政。窮歷剡溪山，置酒賦詩，流布京師，人人傳諷。

睿宗立，以獪險盈惡詔流欽州。祖雍歷中書舍人、刑部侍郎。倡飲省中，為御史劾奏，貶蘄州刺史。至是，亦流嶺南，並賜死桂州。之問得詔震汗，東西步，不引決。祖雍請使者曰：「之問有妻子，幸聽訣。」使者許之，而之問荒悸不能處家事。祖雍怒曰：「與公俱負國家當死，奈何遲回邪？」乃飲食洗沐就死。祖雍，江夏王道宗甥，及進士第，有名於時。

魏建安後迄江左，詩律屢變，至沈約、庾信，以音韻相婉附，屬對精密。及之問、沈佺期，又加靡麗，回忌聲病，約句準篇，如錦繡成文，學者宗之，號為「沈宋」。語曰「蘇李居前，沈宋比肩」，謂蘇武、李陵也。

初，之問父令文，富文辭，且工書，有力絕人，世稱「三絕」。都下有牛善觸，人莫敢嬰，令文直往拔取角，折其頸殺之。既之問以文章起，其弟之悌以𧾷喬勇聞，之愻精草隸，世謂皆得父一絕。
