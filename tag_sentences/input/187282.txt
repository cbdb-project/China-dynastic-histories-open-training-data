江夏郡王道宗字承範。高祖即位，授左千牛備身、略陽郡公。裴寂與劉武周戰度索原，寂敗，賊逼河東，道宗年十七，從秦王討賊。王登玉壁城以望，謂道宗曰：「賊怙眾欲戰，爾計謂何？」對曰：「武周席勝，剡然鋒未可當，正宜以計摧之。且烏合之眾憚持久，若堅壁以頓其銳，須食盡氣老，可不戰禽也。」王曰：「而意與我合。」既而賊糧匱，夜引去，追戰滅之。

出為靈州總管。時梁師都弟洛仁連突厥兵數萬傅於壘，道宗閉城守，伺隙出戰，破之。高祖謂裴寂曰：「昔魏任城王彰有卻敵功，道宗似之。」因封任城王。

始，突厥鬱射設入居五原，道宗逐出之，震耀威武，斥地贏千里。貞觀元年，召拜鴻臚卿，遷大理。太宗方經略突厥，復授靈州都督。三年，為大同道行軍總管，助李靖破虜，親執頡利可汗，賜封六百戶，還為刑部尚書。吐谷渾寇邊，靖出昆丘道，詔與侯君集為靖副。賊聞兵且至，走嶂山數千里。諸將欲止，獨道宗請窮追，靖曰：「善。」君集未從。道宗以單師進，去大軍十日，及之。吐谷渾拒險殊死鬥，道宗陰引千騎超山乘其後，賊驚，遂大潰。徙封江夏，授鄂州刺史。久之，坐貪贓，帝聞，怒曰：「朕提四海之富，士馬若林，如使轍跡環天下，游觀不度，採絕域之玩、海表之珍，顧不得邪？特以勞民自樂，不為也。人心無藝，當以誼制之。今道宗已王，稟賜多而貪不止，顧不鄙哉！」乃免官，削封戶，以王就第。明年，召為茂州都督，未行，拜晉州刺史。遷禮部尚書。

侯君集破高昌還，頗怨望。道宗嘗從容奏言：「君集智小言大，且為戎首。」帝問所以知必反者，對曰：「見其忌而矜功，恥為房、李下，官尚書，常鬱鬱不平。」帝曰：「君集誠有功，材無不堪，朕寧惜爵位邪？弟未及耳。不宜輕億度，使自猜危。」既而君集反，帝笑曰：「如公素揣。」

帝將討高麗，先遣營州都督張儉輕騎度遼規形勢，儉畏，不敢深入。道宗請以百騎往，帝許之，約其還，曰：「臣請二十日行，留十日覽觀山川，得還見天子。」因秣馬束兵，旁南山入賊地，相易險，度營陣便處。將還，會高麗兵斷其路，更走間道，謁帝如期。帝曰：「賁、育之勇何以過！」賜金五十斤，絹千匹。

乃詔與李勣為前鋒，濟遼，拔蓋牟城。會賊救至，道宗與總管張君乂領騎裁四千，虜十倍，皆欲浚溝保險須帝至，道宗曰：「賊遽來，其兵必疲，我一鼓摧之，固矣。昔耿弇不以賊遺君父，吾為前軍，當清道迎乘輿，尚何待？」勣善之。選壯騎數十，突進賊營，左右出入，勣合擊，大破之。帝至，咨美，賜奴婢四十口。乃築拒闉，攻安市城，闉毀傅城，道宗失部分，反為賊據。帝斬其果毅傅伏愛，道宗跣行請罪，帝曰：「漢武帝殺王恢，不如秦穆公赦孟明。」遂置不問。在陣傷足，帝親加砭治，賜御膳。還，以疾辭劇就閑，改太常卿。

高宗永徽初，房遺愛以反誅，長孫無忌、褚遂良與道宗有宿怨，誣與遺愛善，流象州，道病薨，年五十四。無忌等得罪，詔復爵邑。道宗晚好學，接士大夫，不倨於貴。國初宗室，唯道宗、孝恭為最賢。子景恆，封盧國公，相州刺史。
