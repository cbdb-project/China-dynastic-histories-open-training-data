呂才，博州清平人。貞觀時，祖孝孫增損樂律，與音家王長通、白明達更質難，不能決。太宗詔侍臣舉善音者，中書令溫彥博白才天悟絕人，聞見一接，輒窮其妙；侍中王珪、魏徵盛稱才制尺八凡十二枚，長短不同，與律諧契。即召才直弘文館，參論樂事。

帝嘗覽周武帝《三局象經》，不能通，或言太子洗馬蔡允恭能之，召問允恭，少通其略，老乃忘。試問才，退一昔即解，具圖以聞。允恭記其舊，與才正同，由是知名。擢累太常博士。

帝病陰陽家所傳書多謬偽淺惡，世益拘畏，命才與宿學老師刪落煩訛，掇可用者為五十三篇，合舊書四十七，凡百篇，詔頒天下。才於持議儒而不俚，以經誼推處其驗術，諸家共訶短之，又舉世相惑以禍福，終莫悟云。

才之言不甚文，要欲救俗失，切時事，俾易曉也。故叕刂其三篇。

《卜宅篇》曰：

《易》稱「上古穴居而野處，後世聖人易之以宮室。蓋取諸《大壯》」。殷、周時有卜擇之文，《詩》稱「相其陰陽」，《書》卜洛食。近世乃有五姓，謂宮也，商也，角也，徵也，羽也，以為天下萬物悉配屬之，以處吉兇，然言皆不類。如張、王為商，武、庾為羽，是以音相諧附；至柳為宮，趙為角，則又不然。其間一姓而兩屬，復姓數字不得所歸。是直野人巫師說爾。按《堪輿經》，黃帝對天老，始言五姓。且黃帝時獨姬、姜數姓耳，後世賜族者浸多，然管、蔡、郕、霍、魯、衛、毛、聃、郜、雍、曹、滕、畢、原、酆、郇本之姬姓，孔、殷、宋、華、向、蕭、亳、皇甫本之子姓，至因官命氏，因邑賜族，本同末異，叵為配宮商哉？春秋以陳、衛、秦為水姓，齊、鄭、宋為火姓，或所出之祖，所分之星，所居之地，以著由來，非宮、商、角、徵、羽相管攝也。

《祿命篇》曰：

漢宋忠、賈誼譏司馬季主曰：「卜筮者高人祿命，以悅人心；矯言禍福，以規人財。」王充曰：「見骨體，知命祿；見命祿，知骨體。」此則言祿命尚矣。推索本原，固不其然。「積善之家，必有餘慶」，豈建祿而後吉乎？「積惡之家，必有餘殃」，豈劫殺而後災乎？「皇天無親，常與善人」，天人之交如影響。「有夏多罪，天命剿絕」；宋景脩德，妖星退舍。「學也祿在某中」，不生當建學。文王憂勤損壽，非初值空亡；長平坑降卒，非俱犯三刑；南陽多近親，非俱當六合；歷陽成湖，不共河魁；蜀郡炎火，不盡災厄。世有同建與祿，而貴賤殊域；共命若胎，而夭壽異科。魯桓公六年七月，子同生，是為莊公。按歷，歲在乙亥，月建申，然則值祿空亡，據法應窮賤。又觸句絞六害，偝驛馬，身克驛馬三刑，法無官。命火也，生當病鄉，法曰「為人尪弱矬陋」，而《詩》言莊公曰：「猗嗟昌兮，頎而長兮。美目揚兮，巧趨蹌兮。」唯向命一物，法當壽，而公薨止四十五。一不驗。秦昭襄王四十八年，始皇帝生以正月，故名政。是歲壬寅正月，命偝祿，於法無官，假得祿，奴婢應少。又破驛馬三刑，身克驛馬，法望官不到。命金也，正月為絕，無始有終，老而吉。又建命生，法當壽，帝崩時不過五十。二不驗。漢武帝以乙酉歲七月七日平旦生，當祿空亡，於法無官。雖向驛馬，乃隔四辰，法少無官，老而吉；武帝即位，年十六，末年戶口減耗。三不驗。後魏高祖孝文皇帝生皇興元年八月，是歲丁未，為偝祿命與驛馬三刑，身克驛馬，於法無官。又生父死中，法不見父，而孝文受其父顯祖之禪。禮，君未逾年，不得正位，故天子無父，事三老也。孝文率天下生子墓中，法宜嫡子，雖有次子，當早卒，而高祖長子先被弒，次子義隆享國。又生祖祿下，法得嫡孫財若祿；其孫劭、浚皆篡逆，幾失宗祧。五不驗。

《葬篇》曰：

《易》稱：「古之葬者，衣之以薪，不封不樹，喪期無數，後世聖人易之以棺郭。蓋取諸《大過》。」《經》曰：「葬者，藏也，欲人之弗得見也。」又曰：「卜其宅兆，而安厝之。」以是為感慕之所也，魂神之宅也。朝市貿遷不可知，石泉頹嚙不可常，是其謀及卜筮，庶無後艱，斯則備於慎終之禮也。後代葬說出於巫史，一物有失，便謂災及死生，多為妨禁，以售其術，附妄憑妖，至其書乃有百二十家。《春秋》：「王者七日而殯，七月而葬；諸侯五日而殯，五月而葬；大夫三月，士庶人逾月而已。」貴賤不同，禮亦異數。此直為赴吊遠近之期，量事制法。故先期而葬，謂之不懷也；後期不葬，謂之殆禮也。此則葬有定期，不擇年與月，一也。又曰：「丁巳，葬定公，雨，不克葬，至於戊午襄事。」君子善之。《禮》「卜先遠日」者，自末而進，避不懷也。今法己亥日用葬最兇，春秋是日葬者二十餘族。此葬不擇日，二也。《禮》：「周尚赤，大事用旦；殷尚白，大事用日中；夏尚黑，大事用昏。」大事者何？喪禮也。此直取當代所尚，而不擇時早晚也。鄭卿子產及子太叔葬簡公。於是，司墓大夫室當柩路，若壞其室，即平旦而堋；不壞其室，即日中而堋。子產不欲壞室，欲待日中。子太叔曰：「若日中而堋，恐久勞諸侯大夫來會葬者。」然子產、太叔不問時之得失，惟論人事可否而已。曾子曰：「葬逢日蝕，舍於路左，待明而行。」所以備非常也。按法，葬家多取乾、艮二時，乃近夜半，文與禮乖。此葬不擇時，三也。《經》曰：「立身行道，揚名於後世，以顯父母。」《易》謂：「聖人之大寶曰位，何以守位曰仁。」而法曰：「官爵富貴，葬可致也；年壽修促，子姓蕃衍，葬可招也。」夫日慎一日，澤及無疆；德則不建，而祚乃無永。臧孫有後於魯，不聞葬得吉也；若敖絕祀於荊，不聞葬得兇也。此葬有吉兇不可信，四也。今法皆據五姓為之。古之葬，並在國都之北，趙氏之葬，在九原，漢家山陵，或散處諸域，又何上利下利、大墓小墓為哉？然劉之子孫，本支不絕，趙後與六國等王。此則葬用五姓不可信，五也。且人有初賤而後貴、始泰而終否者。子文為令尹，三仕三已，展禽三黜於士師。彼塚墓已定而不改，此名位不常，何也？故知榮辱升降，事關諸人，而不由於葬，六也。世之人為葬巫所欺，忘擗踴荼毒，以期徼幸。由是相塋隴，希官爵；擇日時，規財利。謂辰日不哭，欣然而受吊；謂同屬不得臨壙，吉服避送其親。詭斁禮俗，不可以法，七也。

帝又詔造《方域圖》及教飛騎戰陣圖，屢稱旨。擢太常丞。麟德中，以太子司更大夫卒。生平豫修書及著述甚多。
