王慎中，字道思，晉江人。四歲能誦詩，十八舉嘉靖五年進士，授戶部主事，尋改禮部祠祭司。時四方名士唐順之、陳束、李開先、趙時春、任瀚、熊過、屠應埈、華察、陸銓、江以達、曾忭輩，咸在部曹。慎中與之講習，學大進。十二年，詔簡部郎為翰林，眾首擬慎中。大學士張孚敬欲一見，辭不赴，乃稍移吏部，為考功員外郎，進驗封郎中。忌者讒之孚敬，因覆議真人張衍慶請封疏，謫常州通判。稍遷戶部主事、禮部員外郎，並在南京。久之，擢山東提學僉事，改江西參議，進河南參政。侍郎王杲奉命振荒，以其事委慎中，還朝，薦慎中可重用。會二十年大計，吏部註慎中不及。而大學士夏言先嘗為禮部尚書，慎中其屬吏也，與相忤，遂內批不謹，落其職。

慎中為文，初主秦、漢，謂東京下無可取。已悟歐、曾作文之法，乃盡焚舊作，一意師仿，尤得力於曾鞏。順之初不服，久亦變而從之。壯年廢棄，益肆力古文，演迤詳贍，卓然成家，與順之齊名，天下稱之曰王、唐，又曰晉江、毘陵。家居，問業者踵至。年五十一而終。李攀龍、王世貞後起，力排之，卒不能掩。攀龍，慎中提學山東時所賞拔者也。慎中初號遵巖居士，後號南江。
