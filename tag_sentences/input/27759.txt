穆修，字伯長，鄆州人。幼嗜學，不事章句。真宗東封，詔舉齊、魯經行之士，修預選，賜進士出身，調泰州司理參軍。負才，與眾齟齬，通判忌之，使人誣告其罪，貶池州。中道亡至京師，叩登聞鼓訴冤，不報。居貶所歲餘，遇赦得釋，迎母居京師，間出游匄以給養。久之，補潁州文學參軍，徙蔡州。明道中，卒。

修性剛介，好論斥時病，詆誚權貴，人欲與交結，往往拒之。張知白守亳，亳有豪士作佛廟成，知白使人召修作記，記成，不書士名。士以白金五百遺修為壽，且求載名於記，修投金庭下，俶裝去郡。士謝之，終不受，且曰：「吾寧糊口為旅人，終不以匪人污吾文也。」宰相欲識修，且將用為學官，修終不往見。母死，自負櫬以葬，日誦《孝經》、《喪記》，不用浮屠為佛事。

自五代文敝，國初，柳開始為古文。其後，楊億、劉筠尚聲偶之辭，天下學者靡然從之。修於是時獨以古文稱，蘇舜欽兄弟多從之游。修雖窮死，然一時士大夫稱能文者必曰穆參軍。

慶歷中，祖無擇訪得所著詩、書、序、記、志等數十首，集為三卷。
