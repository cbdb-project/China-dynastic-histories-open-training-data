大全，字子萬，鎮江人。面藍色。嘉熙二年舉進士，調蕭山尉。上謁帥閫，安撫使史巖之俟眾賓退，獨留大全，款曲甚至，期以他日必大用。大全為戚里婢婿，寅緣以取寵位。事內侍盧允昇、董宋臣。累官為大理司直、添差通判饒州。入為太府寺簿，調尚書茶鹽所檢閱江州分司，復兼樞密院編修官。拜右正言兼侍講，辭。改右司諫，拜殿中侍御史。

升侍御史兼侍讀。劾奏丞相董槐，章未下，大全夜半調隅兵百餘人，露刃圍槐第，以臺牒驅迫之出，紿令輿槐至大理寺，欲以此恐之。須臾，出北關，棄槐，嘂呼而散。槐徐步入接待寺，罷相之命下矣。自是志氣驕傲，道路以目。

尋為右諫議大夫，進端明殿學士、僉書樞密院事，封丹陽郡侯，進同知樞密院事兼權參知政事。寶祐六年，拜參知政事。四月，拜右丞相兼樞密使，進封公。初，大全以袁玠為九江制置副使，玠貪且刻，逮繫漁湖土豪，督促輸錢甚急。土豪怒，盡以漁舟濟北來之兵。太學生陳宗、劉黼、黃鏞、曾唯、陳宜中、林則祖等六人，伏闕上書訟大全。臺臣翁應弼、吳衍為大全鷹犬，鈐制學校，貶逐宗等。

開慶元年九月，罷相，以觀文殿大學士判鎮江府。中書舍人洪芹繳言：「大全鬼蜮之資，穿窬之行，引用兇惡，陷害忠良，遏塞言路，濁亂朝綱。乞追官遠竄，以伸國法，以謝天下。」侍御史沈炎、右正言曹永年相繼論罷。監察御史朱貔孫復論：「大全姦回險狡，狠毒貪殘，假陛下之刑威以箝天下之口，挾陛下之爵祿以籠天下之財。」監察御史饒虎臣又論大全四罪：絕言路，壞人才，竭民力，誤邊防。再削其官。景定元年，詔守中奉大夫致仕。臣僚言「乞遠竄使不失刑」，詔送南康軍居住。臺臣復以為言，追三官，移送南安軍居住。

明年，監察御史劉應龍請加竄，追削兩官，移竄貴州團練使。與州守游翁明失色杯酒間，翁明訴大全陰造弓矢，將通蠻為不軌。朱禩孫以聞于朝。又明年，移置新州。太常少卿兼權直舍人院劉震孫繳奏，乞移徙海島。四年正月，將官畢遷護送，舟過藤州，擠之于水而死。

大全知淮西，總領鄭羽富甲吳門，始欲結婣，羽不從。遂令臺臣卓夢卿彈之，籍其家。為子壽翁聘婦，見其豔，自取，為世所醜。
