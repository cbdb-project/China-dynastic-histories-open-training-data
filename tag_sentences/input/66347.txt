范常，字子權，滁人。太祖軍滁，杖策謁軍門。太祖夙知其名，與語意合，留置幕下。有疑輒問，常悉以實對。諸將克和州，兵不戢。常言於太祖曰：「得一城而使人肝腦塗地，何以成大事？」太祖乃切責諸將。搜軍中所掠婦女，還其家，民大悅。太祖以四方割據，戰爭無虛日，命常為文，禱於上帝。其辭曰：「今天下紛紜，生民塗炭，不有所屬，物類盡矣。倘元祚未終，則群雄當早伏其辜。某亦在群雄中，請自某始。若已厭元德，有天命者宜歸之，無使斯民久阽危苦。存亡之機，驗於三月。」太祖嘉其能達己意，命典文牘，授元帥府都事。取太平，命為知府，諭之曰：「太平，吾股肱郡，其民數困於兵，當令得所。」常以簡易為治，興學恤民。官廩有穀數千石，請給民乏種者，秋稔輸官，公私皆足。居三年，民親愛之，召入為侍儀。

洪武元年，擢翰林直學士兼太常卿。帝銳意稽古禮文。群臣集議，間有異同。常能參合眾言，委曲當上意。尋以病免歸。歲餘，手詔徵詣闕，仍故官。帝宴閒，輒命儒臣列坐，賦詩為樂。常每先成，語多率。帝笑曰：「老范詩質樸，殊似其為人也。」遷起居注。常有足疾，數在告，賜以安車。尋乞歸，帝賦詩四章送之。賜宅於太平。子祖，歷官雲南左參政，有修潔稱。
