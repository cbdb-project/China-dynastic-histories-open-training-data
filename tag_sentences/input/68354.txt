楊守謙，字允亨，徐州人。父志學，字遜夫，弘治六年進士。巡撫大同、寧夏，邊人愛之。累官刑部尚書，卒，謚康惠。

守謙登嘉靖八年進士，授屯田主事。改職方，歷郎中，練習兵計。出為陜西副使，改督學政，有聲，就拜參政。未任，擢右僉都御史，巡撫山西。上言偏頭、老營堡二所，餘地千九百餘頃，請興舉營田。因薦副使張鎬為提調，牛種取給本土。帝稱為忠，即報可。俄移撫延綏。請久任鎬，終其事。其後二年，營田大興。計秋獲可當帑銀十萬，邊關穀價減十五。守謙薦鎬可大用，且言延綏、安定諸邊可如例。戶部請推行之九邊。帝悅，命亟行之，錄守謙、鎬功。守謙未去延綏，而鎬已巡撫寧夏矣。

守謙至延綏，言：「激勸軍士在重賞。令斬一首者升一級，不願者予白金三十兩。賞已薄，又文移察勘，動涉歲時，以故士心不勸。近宣、大事棘稍加賞格，請倍增其數，鎮巡官驗明即給。蓋增級、襲廕，有官者利之，窮卒覬賞而已。」兵部以為然，定斬首一級者與五十兩，著為令。以前山西修邊功，增俸一級，賜金幣有加。請給新設游兵月餉，發倉儲貸饑卒，皆報許。

二十九年進副都御史，巡撫保定兼督紫荊諸關。去鎮之日，傾城號泣，有追送數百里外者。未幾，俺答入寇，守謙率師倍道入援。帝聞其至，甚喜，令營崇文門外。會副總兵朱楫，參將祝福、馮登亦各以兵至，人心稍安。寇游騎散掠枯柳諸村，去京城二十里。守謙及楫等兵移營東直門外。詔同仇鸞調度京城及各路援兵，相機戰守。

寇薄都城，諸將高秉元、徐鏞等御之，不能卻。帝拜鸞大將軍，進守謙兵部右侍郎，協同提督內外諸軍事。鸞時自孤山還，至東直門觀望，斬死人首六級，報功。守謙孤軍薄俺答營，而陣無後繼，不敢戰。帝聞不悅。而尚書丁汝夔慮喪師，戒勿輕戰。諸將離城遠，見守謙不戰，亦堅壁，輒引汝夔及守謙為辭。流聞禁中，帝益怒。

初，寇抵安定門，詔守謙與楫等合擊，莫敢前。守謙亦委無部檄，第申儆備。寇遂毀城外廬舍。城西北隅火光燭天，內臣園宅在焉，環泣帝前，稱將帥為文臣制，故寇得至此。帝怒曰：「守謙擁眾自全，朕親降旨趣戰，何得以部檄為解。」寇退，遂執守謙與汝夔廷鞫之。坐失誤軍機，即日戮於市。守謙臨刑時，慨然曰：「臣以勤王反獲罪，讒賊之口實蔽聖聰。皇天后土知臣此心，死何恨。」邊陲吏士知守謙死，無不流涕者。

守謙坦易無城府，馭下多恩意。守官廉，位至開府，蕭然若寒士。然性遲重，客有勸之戰者，應曰：「周亞夫何人乎？」客曰：「公誤矣，今日何得比漢法？」守謙不納，竟得罪。隆慶初，贈兵部尚書，謚恪愍。
