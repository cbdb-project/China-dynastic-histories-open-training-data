歐陽詢，字信本，潭州臨湘人。父紇，陳廣州刺史，以謀反誅。詢當從坐，匿而免。江總以故人子，私養之。貌寢侻，敏悟絕人。總教以書記，每讀輒數行同盡，遂博貫經史。仕隋，為太常博士。高祖微時，數與游，既即位，累擢給事中。

詢初仿王羲之書，後險勁過之，因自名其體。尺牘所傳，人以為法。高麗嘗遣使求之，帝嘆曰：「彼觀其書，固謂形貌魁梧邪？」嘗行見索靖所書碑，觀之，去數步復返，及疲，乃布坐，至宿其傍，三日乃得去。其所嗜類此。貞觀初，歷太子率更令、弘文館學士，封渤海男。卒，年八十五。
