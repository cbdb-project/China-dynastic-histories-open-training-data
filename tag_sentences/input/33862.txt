馬文升，字負圖，鈞州人。貌瑰奇多力。登景泰二年進士，授御史。歷按山西、湖廣，風裁甚著。還領諸道章奏。母喪除，超遷福建按察使。成化初，召為南京大理卿，以父喪歸。

滿四之亂，陜西巡撫陳價下吏，即家起文升右副都御史代價。馳至軍，與總督項忠討平之。事具忠傳。錄功進左副都御史，巡撫如故。文升數條奏便宜，務選將練兵，修安邊營至鐵鞭城烽堠，剪除劇賊。西固番族不即命者悉滅之。修茶政，易番馬八千有奇，以給士卒。振鞏昌、臨洮饑民，撫安流移。績甚著。是時，孛羅忽、滿都魯、癿加思蘭比歲犯邊。文升請駐兵韋州，而設伏諸堡待之。遂敗寇黑水口，擒其平章迭烈孫，又敗之湯羊嶺，斬首二百，名其嶺曰：「得勝坡」，勒石紀之而還。文升軍功甚盛，奏捷不為誇張，中亦無主之者，以是賞薄。至九年冬，總制王越以大捷奏，文升亦遣子琇報功。廷臣勘奏不實，坐停俸三月。

十一年春，代越總制三邊軍務，尋入為兵部右侍郎。明年八月，整飭遼東軍務。巡撫陳鉞貪而狡，將士小過輒罰馬，馬價騰踴。文升上邊計十五事，因請禁之，鉞由是嗛文升。文升還部轉左。十四年春，鉞以掩殺冒功激變，中官汪直欲自往定之。帝令司禮太監懷恩等七人詣內閣會兵部議。恩欲遣大臣往撫，以沮直行。文升疾應曰：「善。」恩入白，帝即命文升往。直不悅，欲令其私人王英與俱，文升謝絕之。疾馳至鎮，宣璽書撫慰，無不聽撫者。又請前以也先亂失授官璽書者十餘人，得襲官。事定，直欲攘其功，請於帝，挾王英馳至開原，再下令招撫。文升乃推功與直，然直內慚。文升又與直抗禮，奴視其左右，直益不喜。而陳鉞益諂事直，得直懽。日夜譖文升，思中之未有以發也。文升還，賜牢醴。明年春，以遼東屢失事，遣直偕定西侯蔣琬、尚書林聰等按之。會餘子俊劾鉞，鉞疑出文升意，傾之益急。直因奏文升行事乖方，禁邊人市農器，致怨叛。乃下文升詔獄，謫戍重慶衛。直既傾文升，則與鉞大發兵激功，鉞以是驟遷至尚書。

十九年，直敗，文升復官。明年起為左副都御史巡撫遼東。文升凡三至遼，軍民聞其來皆鼓舞。益禁抑中官、總兵，使不得朘削，眾益大喜。

二十一年進右都御史，總督漕運。淮、徐、和饑，移江南糧十萬石、鹽價銀五萬兩振之。是年冬，召為兵部尚書。明年，以李孜省譖，調南京。

孝宗即位，召拜左都御史。弘治元年上言：「憲宗朝，岳鎮海瀆諸廟，用方士言置石函，周以符篆，貯金書道經、金銀錢、寶石及五穀為厭勝具，宜毀。」從之。又上言十五事，悉議行。帝耕藉田，教坊以雜戲進。文升正色曰：「新天子當使知稼穡艱難，此何為者？」即斥去。御史徐瑁、賀霖失承旨下獄。文升言初政不宜輒罪言官，遂得釋。尋命提督十二團營。

明年，代餘子俊為兵部尚書，督團營如故。承平既久，兵政廢弛，西北部落時伺塞下。文升嚴核諸將校，黜貪懦者三十餘人。奸人大怨，夜持弓矢伺其門，或作謗書射入東長安門內。帝聞，詔錦衣緝捕，給騎士十二，衛文升出入。文升乞休，優詔不許。

小王子以數萬騎牧大同塞下，勢洶洶。文升以疾在告，帝使中官挾醫視，因就問計。文升謂「彼方敗於他部，無能為。請密為備，而揚聲逼之，必徙去。」已而果然。遭繼母憂，詔起復，再疏辭，不許。西北別部野乜克力，其長曰亦剌思王，曰滿哥王，曰亦剌因王，各遣使款肅州塞，乞貢且互市。巡撫許進、總兵官劉寧為請，文升言互市可許，入貢不可許，乃卻之。

土魯番既襲執陜巴，而令牙蘭據守哈密，僭稱可汗，侵沙州，迫罕東諸部附己。文升議，此寇桀驁，不大創終不知畏，宜用漢陳湯故事襲斬之。察指揮楊翥熟番情，召詢以方略。翥備陳罕東至哈密道路，請調罕東兵三千為前鋒，漢兵三千繼之，持數日糧，間道兼程進，可得志。文升喜，遂請於帝，敕發罕東、赤斤、哈密兵，令副總兵彭清將之，隸巡撫許進往討，果克之，語詳《進傳》。

團營軍不足，請於錦衣及騰驤四衛中選補。已得請矣，中官寧瑾阻之。文升及兵科蔚春等言詔旨宜信，不納。陜西地大震。文升言：「此外寇侵凌之兆。今火篩方跳梁，而海內民困財竭，將懦兵弱。宜行仁政以養民，講武備以固圉。節財用，停齋醮，止傳奉冗員，禁奏乞閒地。日視二朝，以勤庶政。且撤還陜西織造內臣，振恤被災者家。」帝納其言，內臣立召還。

文升為兵部十三年，盡心戎務，於屯田、馬政、邊備、守禦，數條上便宜。國家事當言者，即非職守，亦言無不盡。嘗以太子年及四齡，當早諭教。請擇醇謹老成知書史如衛聖楊夫人者，保抱扶持，凡言語動止悉導之以正。若內庭曲宴，鐘鼓司承應，元宵鰲山，端午競渡諸戲，皆勿令見。至於佛、老之教，尤宜屏絕，恐惑眩心志。山東久旱，浙江及南畿水災，文升請命所司振恤，練士卒以備不虞。帝皆深納之。民困賦役，文升極陳其害，謂：「今民田十稅四五，其輸邊塞者糧一石費銀一兩以上，豐年用糧八九石方易一兩。若絲綿布帛之輸京師者，交納之費過於所輸，南方轉漕通州至有三四石致一石者。中州歲役五六萬人治河，山東、河南修塞決口夫不下二十萬，蘇、松治水亦如之。湖廣建吉、興、岐、雍四王府，江西益、壽二府，山東衡府，通計役夫不下百萬。諸王之國役夫供應亦四十萬。加以湖廣征蠻，山、陜防邊，供饋餉給軍旅者又不知凡幾。賦重役繁，未有甚於此時者也。宜嚴敕內外諸司，省煩費，寬力役，毋擅有科率，王府之工宜速竣。庶令困敝少蘇。更乞崇正學，抑邪術，以清聖心；節財用，省工作，以培邦本。」詔下所司詳議。他所論奏者甚眾。在班列中最為耆碩，帝亦推心任之。自太子太保屢加至少保兼太子太傅，歲時賜賚，諸大臣莫敢望也。

吏部尚書屠滽罷，廷推文升。御史魏英等言兵部非文升不可，帝亦以為然。乃命倪岳代滽，而加文升少傅以慰之。岳卒，以文升代。南京、鳳陽大風雨壞屋拔木，文升請帝減膳撤樂，修德省愆，御經筵，絕遊宴；停不急務，止額外織造；振饑民，捕盜賊。已，又上吏部職掌十事。帝悉褒納。一品九載滿，加少師兼太子太師。帝以將考察，特召文升及都御史戴珊、史琳至煖閣，諭以秉公黜陟。又以文升年高重聽，再呼告之，命左右掖之下階。始文升為都御史，王恕在吏部，兩人皆以正直任天下事。疏出，天下傳誦。恕去，人望皆歸文升。迨為吏部，年已八十。修髯長眉，遇事侃侃不少衰。

孝宗崩，文升承遺詔請汰傳奉官七百六十三人，命留太僕卿李綸等十七人，餘盡汰之。正德元年，御用監中官王瑞復請用新汰者七人，文升不奉詔。給事中安奎刺得瑞納賄狀，劾之。瑞恚，誣文升抗旨，更下廷議，皆是文升，帝終不聽。文升因乞歸，不許。

是時，朝政已移於中官，文升老，日懷去志。會兩廣缺總督，文升推兵部侍郎熊繡。繡怏怏不欲出，其鄉人御史何天衢遂劾文升徇私欺罔。文升連疏求去，許之。賜璽書、乘傳，月廩歲隸有加。家居，非事未嘗入州城。語及時事，輒顰蹙不答。居三年，劉瑾亂政，坐文升前用雍泰為朋黨，除其名。五年六月卒，年八十五。瑾誅，復官，贈特進光祿大夫、太傅，謚端肅。

文升有文武才，長於應變，朝端大議往往待之決。功在邊鎮，外國皆聞其名。尤重氣節，厲廉隅，直道而行。雖遭讒詬，屢起屢仆，迄不少貶。子璁，以鄉貢士待選吏部，文升使請外，曰：「必大臣子而京秩，誰當外者？」卒後踰年，大盜趙鐩等剽河南，至鈞州，以文升家在，捨之去。攻泌陽，毀焦芳家，束草若芳像裂之。嘉靖初，加贈文升左柱國、太師。
