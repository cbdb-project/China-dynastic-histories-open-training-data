蘇克薩哈，納喇氏，滿洲正白旗人。父蘇納，葉赫貝勒金臺什同族。太祖初創業，來歸，命尚主為額駙，授牛錄額真。累進梅勒額真。天聰初，從太宗征錦州，貝勒莽古爾泰帥偏師衛塔山餉道，蘇納屯塔山西，明兵來攻，擊破之。三年，與固山額真武納格擊察哈爾，入境，降其民二千戶。聞降者將為變，盡殲其男子，俘婦女八千餘，上責其妄殺。蒙古人有自察哈爾逃入明邊者，命蘇納以百人逐之，所俘獲相當。累進三等甲喇章京。坐隱匿丁壯，削職。尋授正白旗蒙古固山額真。崇德初，從伐明，攻雕鶚、長安諸堡及昌平諸城，五十六戰皆捷。又攻破容城。及出邊，後隊潰，坐罰鍰。又從伐朝鮮，擊破朝鮮軍，俘其將。以朝鮮王出謁時亂班釋甲，又自他道還，坐罰鍰。尋以讞獄有所徇，坐罷，仍專管牛錄事。順治五年，卒。

蘇克薩哈初授牛錄額真。崇德六年，從鄭親王濟爾哈朗圍錦州，明總督洪承疇師赴援，太宗親帥大軍蹙之，蘇克薩哈戰有功，授牛錄章京世職，晉三等甲喇章京。順治七年，世祖命追復蘇納世職，以蘇克薩哈並襲為三等阿思哈尼哈番。尋授議政大臣，進一等，加拖沙喇哈番。蘇克薩哈隸睿親王多爾袞屬下，王薨，蘇克薩哈與王府護衛詹岱等訐王謀移駐永平諸逆狀，及殯斂服色違制，王坐是追黜。是年，擢巴牙喇纛章京。

十年，孫可望寇湖廣，命蘇克薩哈偕固山額真陳泰率禁旅出鎮湖南，與經略洪承疇會剿。十二年，劉文秀遣其將盧明臣等分兵犯岳州、武昌，蘇克薩哈邀擊，大敗之。文秀引兵寇常德，戰艦蔽江，蘇克薩哈六戰皆捷，縱火焚其舟，斬獲甚眾，明臣赴水死，文秀走貴州。敘功，晉二等精奇尼哈番，擢領侍衛內大臣，加太子太保。

聖祖立，受遺詔輔政。時索尼為四朝舊臣，遏必隆、鼇拜皆以公爵先蘇克薩哈為內大臣，鼇拜尤功多，意氣凌轢，人多憚之。蘇克薩哈以額駙子入侍禁廷，承恩眷，班行亞索尼；與鼇拜有姻連，而論事輒齟，浸以成隙。鼇拜隸鑲黃旗，與正白旗互易莊地，遂興大獄。大學士兼戶部尚書蘇納海，總督朱昌祚、巡撫王登聯坐紛更阻撓，下刑部議罪，以律無正條，請鞭責籍沒。上覽奏，召輔臣議，鼇拜請置重典，索尼、遏必隆不能爭，獨蘇克薩哈不對，上因不允。鼇拜卒矯命，悉棄市。

鼇拜以蘇克薩哈與相抗，憾滋甚。鼇拜日益驕恣，蘇克薩哈居常怏怏。康熙六年，上親政，加恩輔臣。越日，蘇克薩哈奏乞守先帝陵寢，庶得保全餘生。有旨詰問，鼇拜與其黨大學士班布爾善等遂誣以怨望，不欲歸政，構罪狀二十四款，以大逆論，與其長子內大臣查克旦皆磔死；餘子六人、孫一人、兄弟子二人皆處斬，籍沒；族人前鋒統領白爾赫圖、侍衛額爾德皆斬：獄上，上不允。鼇拜攘臂上前，強奏累日，卒坐蘇克薩哈處絞，餘悉如議。八年，鼇拜敗，詔以蘇克薩哈雖有罪，不至誅滅子孫，此皆鼇拜挾仇所致，命復官及世爵，以其幼子蘇常壽襲。

蘇納海，他塔喇氏，滿州正白旗人。由王府護衛擢弘文院學士，累遷工部尚書，加太子少保。聖祖即位，拜國史院大學士，兼管戶部。時鼇拜擅權，以蘇納海不阿附，嗛之。尋鼇拜欲以薊、遵化、遷安正白旗諸屯莊改撥鑲黃旗，而別圈民地益正白旗，使旗人訴請牒戶部。蘇納海持不可，謂旗人安業已久，且奉旨不許再圈民地，宜罷議，鼇拜益銜之，矯旨遣貝子溫齊等履勘。旋以鑲黃地不堪耕種疏聞，遂遣蘇納海會直隸總督朱昌祚、巡撫王登聯董理其事。昌祚、登聯交章請停圈換，蘇納海亦言屯地難丈量，候明詔進止，鼇拜遂坐以藐視上命，並棄市。鼇拜獲罪，昭雪復官，謚蘇納海襄愍，昌祚勤愍，登聯愨愍。

昌祚，字雲門，漢軍鑲白旗人。順治初，官宗人府啟心郎。十八年，以工部侍郎巡撫浙江，清廉沉毅。平寇盜，撥荒地，給瀕海內徙居民開墾，免其所棄田畝丁糧，戒所司藉端苛斂，浙人德之。康熙四年，擢直隸、山東、河南三省總督。圈地議起，旗民失業者數十萬人。昌祚抗疏力言其不便，卒以冤死。祀直隸、浙江名宦。

登聯，字捷軒，漢軍鑲紅旗人。自貢生授河南鄭州知州，薦擢山東濟寧道，累遷大理寺卿。順治十七年，授保定巡撫。嚴緝捕，盜賊屏息。康熙五年，以京東諸路圈地擾民，疏請停止，言甚痛切。民聞其死，甚哀之。祀直隸名宦。

白爾赫圖，初由噶布什賢壯達授兵部副理事官。崇德間，屢從征有功，擢噶布什賢章京。順治元年，入關，擊李自成，敗賊將唐通於一片石，多斬獲。尋從豫親王多鐸西剿流寇，克潼關。移師江南，徇蘇州，略定浙江、福建。五年，從鄭親王濟爾哈朗征湖南，大破賊於湘潭，平寶慶、武岡。累功，晉一等阿達哈哈番，擢噶布什賢噶喇依昂邦。

十五年，從信郡王多尼徵貴州，屢陷陣，進克雲南。逾年，率兵取永昌府，渡潞江，敗李定國，遂克騰越州。明桂王由榔及定國、白文選俱遁入緬甸。信郡王班師，白爾赫圖留駐雲南。定國入犯，約降將高應鳳內應，以由榔印劄誘元江土司那嵩叛，白爾赫圖往剿，斬應鳳於陣，那嵩自焚死，賜白金、鞍馬。十八年，與定西將軍愛星阿會師木邦，緬人獻由榔至軍中。康熙元年，詔班師。進一等阿思哈尼哈番。

後蘇克薩哈為鼇拜構陷，以白爾赫圖為其族弟，竟被禍。八年，上以白爾赫圖無罪枉坐，追復故官世職。尋其子一等侍衛羅鐸訟其父云南戰功為鼇拜所抑，未予優敘，詔晉三等精奇尼哈番，賜祭葬，謚忠勇。

遏必隆，鈕祜祿氏，滿州鑲黃旗人。額亦都第十六子，母和碩公主。天聰八年，襲一等昂邦章京，授侍衛，管牛錄事。貝勒尼堪福晉，遏必隆兄圖爾格女也，無子，詐取僕婦女為己生。事發，遏必隆坐徇庇，奪世職。崇德六年，從太宗伐明，營松山，築長圍守之。明總兵曹變蛟率步騎突圍，迭敗之。夜三鼓，變蛟集潰卒突犯御營，遏必隆與內大臣錫翰等力戰，殪十餘人，變蛟負創走。論功，得優賚。七年，從饒餘貝勒阿巴泰等入長城，克薊州；進兵山東，攻夏津，先登，拔之：予牛錄章京世職。

順治二年，從順承郡王勒克德渾剿李自成兄子錦於武昌，拔鐵門關，進二等甲喇章京。五年，兄子侍衛科普索訐其與白旗諸王有隙，設兵護門，奪世職及佐領。世祖親政，遏必隆訟冤，詔復職。科普索旋獲罪，以所襲圖爾格二等公爵令遏必隆並襲為一等公。尋授議政大臣，擢領侍衛內大臣，累加少傅兼太子太傅。十八年，受遺詔為輔政大臣。

康熙六年，聖祖親政，加恩輔臣，特封一等公，以前所襲公爵授長子法喀，賜雙眼花翎，加太師。屢乞罷輔政，許之。四大臣當國，鼇拜獨專恣，屢矯旨誅戮大臣。遏必隆知其惡，緘默不加阻，亦不劾奏。八年，上逮治鼇拜，並下遏必隆獄。康親王傑書讞上遏必隆罪十二，論死，上宥之，削太師，奪爵。九年，上念其為顧命大臣，且勛臣子，命仍以公爵宿衛內廷。十二年，疾篤，車駕親臨慰問。及卒，賜祭葬，謚恪僖，禦制碑文，勒石墓道。十七

年，孝昭皇后崩，遏必隆為後父，降旨推恩所生，敕立家廟，賜御書榜額。五十一年，上以遏必隆初襲額亦都世職，命其第四子尹德襲一等精奇尼哈番。

尹德初自佐領授侍衛，從聖祖征噶爾丹，扈蹕寧夏。尋自都統擢領侍衛內大臣，兼議政大臣。雍正五年，以病乞休，許致仕。未幾卒，謚愨敬。尹德恭謹誠樸，宿衛十餘年，未嘗有過。兼襲圖爾格二等公，歲祿所入，以均宗族，人皆賢之。尋祀賢良祠。乾隆元年，詔晉一等公。
