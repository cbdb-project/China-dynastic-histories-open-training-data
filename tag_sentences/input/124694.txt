樂善，伊勒忒氏，蒙古正白旗人。由拜唐阿洊升雲麾使。揀發陜甘參將，剿番匪有功。從勝保剿粵匪，戰獨流、阜城，賜號巴克敦巴圖魯。咸豐六年，率馬隊剿捻匪河南，連破賊於鹿邑、潁川。七年，擢河北鎮總兵。克方家集捻巢，從勝保克正陽關，解固始圍，賜黃馬褂。九年，命赴僧格林沁天津軍營，擢直隸提督。英兵闖入海口，樂善扼擊，敵不得逞，尋退去。論功最，被優敘。十年七月，英兵復至，大沽砲臺陷，樂善力戰，死之。贈太子少保，予騎都尉兼雲騎尉世職，於海口建專祠，謚威毅。尋封二等男爵，子成友襲。
