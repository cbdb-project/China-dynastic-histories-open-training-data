吳其濬，字瀹齋，河南固始人。父烜，兄其彥，並由翰林官至侍郎，屢司文柄。其濬初以舉人納貲為內閣中書。嘉慶二十二年，成一甲一名進士，授修撰。二十四年，典試廣東，其彥亦督順天學政，詞林稱盛事。道光初，直南書房，督湖北學政，歷洗馬、鴻臚寺卿、通政司副使，超遷內閣學士。十八年，擢兵部侍郎，督江西學政，調戶部。二十年，偕侍郎麟魁赴湖北按事，總督周天爵嫉惡嚴，用候補知縣楚鏞充督署讞員，制非刑逼供，囚多死，為言官論劾，大冶知縣孔廣義列狀訐之，訊鞫皆實，復得楚鏞榷鹽稅貪酷，及天爵子光岳援引外委韓云邦為巡捕事，天爵論褫職戍伊犁，革光嶽舉人，鏞荷校，期滿發烏魯木齊充苦役，巡撫伍長華以下降黜有差。命其濬署湖廣總督，尋授湖南巡撫。

二十二年，崇陽逆匪鍾人傑作亂，進窺巴陵，其濬偕署提督臺湧赴岳州防剿，檄鎮筸兵分布臨湘、平江諸隘，其濬移駐湘陰，賊襲平江，擊卻之。及人傑就擒，餘黨竄湖南者以次捕誅，被優敘。部議裁冗兵，其濬疏言：「湖南地逼苗疆，人情易擾。裁者無多，徒生驕卒之疑，而啟苗、瑤之伺。」總督裕泰尋定議苗疆近地並仍舊額。二十三年，調浙江，未行，武岡匪徒聚眾阻米出境，戕知州，捕治如律。奏請於洪崖洞設巡卡，編保甲，以靖禍萌。尋調雲南巡撫，署云貴總督。二十五年，調福建，又調山西，兼管鹽政。奏裁公費一萬兩，嚴捕煙販，時稱其清勤。二十六年，乞病歸。尋卒，贈太子太保，照例賜恤。尋復以其濬在山西裁革鹽規，潔己奉公。特加恩子孫以彰清節：子元禧主簿，崇恩知縣，榮禧通判，皆即選；又賜其子承恩、洪恩及孫樽讓舉人。
