顧廣圻，字千里，元和人。諸生。吳中自惠氏父子後，江聲繼之，後進翕然多好古窮經之士。廣圻讀惠氏書，盡通其義。論經學云：「漢人治經，最重師法。古文今文，其說各異。若混而一之，則轇轕不勝矣。」論小學云：「說文一書，不過為六書發凡，原非字義盡於此。」

廣圻天質過人，經、史、訓詁、天算、輿地靡不貫通，至於目錄之學，尤為專門，時人方之王仲寶、阮孝緒。兼工校讎，同時孫星衍、張敦仁、黃丕烈、胡克家延校宋本說文、禮記、儀禮、國語、國策、文選諸書，皆為之札記，考定文字，有益後學。乾、嘉間以校讎名家，文弨及廣圻為最著雲。又時為漢學者多譏宋儒，廣圻獨取先儒語錄，摘其切近者，為遯翁苦口一卷，以教學者。著有思適齋文集十八卷。道光十九年，卒，年七十。
