江忠源，字岷樵，湖南新寧人。道光十七年舉人。究心經世之學，伉爽尚義。公車入京，初謁曾國藩，國藩曰：「吾生平未見如此人，當立名天下，然終以節烈死。」大挑教職，回籍。察教匪亂將作，陰以兵法部勒鄉里子弟。既而黃背峒盜雷再浩果勾結廣西莠民為亂，一戰破其巢，擒再浩戮之。以功擢知縣，揀發浙江。秀水災，奉檄往賑，遂權縣事。賑務畢舉，擒劇盜十數，邑大治。巡撫吳文鎔待以國士，補麗水，檄治海塘。文宗即位，曾國藩應詔薦其才，送部引見，尋以父憂去官。

咸豐元年，大學士賽尚阿督師剿粵匪，調赴軍前，副都統烏蘭泰深倚重，事必諮而行。忠源招舊所練鄉兵五百人，使弟忠濬率以往，號「楚勇」。賊氛方熾，官兵莫攖其鋒。忠源勇始至，偪賊而壘。賊輕其少，且新集，急犯之。堅壁不出，逼近始馳突，斬級數百，一軍皆驚。累功賜花翎，擢同知直隸州。賊聚永安，向榮與烏蘭泰不協，忠源調和，勿聽，知必敗，引疾回籍。

二年春，賊果突圍出犯桂林。忠源聞警，增募千人，偕劉長佑兼程赴援，未至，烏蘭泰傷歿於軍，自是獨領一軍，進扼桂林城外鸕鶿洲，三戰皆捷，圍尋解，擢知府。賊竄全州，將趨湖南，忠源偕諸軍進擊。賊陷城不守，復出竄，悉載輜重舟中，期水陸並下。忠源發樹塞河，截賊蓑衣渡，鏖戰兩晝夜，悍酋馮雲山中砲死。賊棄舟夜遁，盡獲其輜重。忠源先請扼東岸，未用其策，賊由東竄入湖南，陷道州。又議賊眾不滿萬，慮日久裹脅眾，分防不如合剿，遠堵不如近攻。於是諸軍合攻道州，賊堅壁，意在久踞。購城中內應，約期襲之。賊走藍山、嘉禾，犯桂陽，陷郴州。忠源謂後路進剿愈急，前路攻陷愈多，請仍申合剿之議，當事不省，賊益張，徑犯長沙。忠源偕總兵和春馳援，至則賊已踞城南，窟穴民廛，攻城甚急。忠源望見天心閣地勢高，賊柵其上，驚曰：「賊據此，長沙危矣！」率死士爭之，賊敗退。趣移壘逼賊，共汲一井，擊柝相聞。忠源弟忠濟自郴州尾賊至，約夾擊，為伏賊所傷。縋入城商方略，因語眾曰：「官軍四面集，惟河西一路空虛。賊奪民舟渡江掠食，食盡將他竄。宜重兵扼回龍塘。」巡撫張亮基韙之，而諸將逡巡莫前。時賽尚阿罷，徐廣縉代之，未至，城內外巡撫三，提督二，總兵十，莫相統攝。忠源赴湘潭，請於廣縉，不省。賊卒由回龍塘竄陷岳州，遂破武昌。忠源痛謀不見用，不欲東。張亮基奏留守湖南，剿平巴陵土匪，調赴瀏陽剿徵義堂會匪周國虞，斬馘七百，解散萬人。瀏陽平，擢道員。

三年正月，授湖北按察使，張亮基署總督，兵事悉倚之。剿平通城、崇陽、嘉魚、蒲圻諸匪，擒其渠劉立簡、陳百斗、熊開宇等。文宗知忠源忠勇可恃，命率所部赴向榮軍，尋命幫辦江南軍務。瀕行，上疏切論軍事，略曰：「粵寇之亂，用兵數年，糜餉二千萬，人無固志，地罕堅城。臣出入鋒鏑，於今三年，謹策其大端，惟聖明裁察：一曰嚴軍法。將不行法，是謂無將；兵不用法，是為無兵。全州以失援陷而左次相仍，道州以棄城陷而潰逃踵接；岳州設防而不能為旦夕之守，九江列艦而不能遏水陸之沖。豈有他哉？畏賊之念中之也。賊嘗致死於我，而我不能致死於賊。賊之戰也，驅新附於前，以故黨乘其後，卻則擊殺。故賊退必死而進乃生，我退必生而進則死，不待戰陣，而勝負分焉已。誠欲反怯為強，莫若易寬為猛。皇上執法以馭將帥，將帥執法以馭偏裨，偏裨執法以馭兵士。避寇者誅，不援者誅，未令而退者誅。法令既嚴，軍聲自壯。此討賊之大端也。一曰撤提鎮。承平既久，宿將凋亡，提鎮大臣，積資可待。位尊則意為趨避，偏裨不敢與爭；權重則法難驟加，督撫不能擅決。人情當齒壯官卑之日，輒思發奮為雄，位高則進取念衰，必不能踔厲以赴時會。且軍興數載，饋餉滋艱，提鎮所需，較副參懸絕。裁一提鎮，養精兵二百而有餘。奚取以有限脂膏，奉此無益之提鎮？誠擇一深明將略者統制其間，餘則悉歸休致。副將以下，量擢其才。此整軍之要道也。一曰汰冗兵。選兵膽氣為上，堅樸次之，技藝又次之。質實耐苦之人，令進則進，令退則退，其身聽命於將而不知它。浮怯之徒，無事則趨蹌觀美，臨陣則退縮旁徨，論功則鉆刺以圖美官，遇敗則推諉以逃咎戾，宜汰者一也。徵調頻煩，或羸老備籍，坐耗資糧，或部曲散亡，驚魂甫定。當此餉糈匱絀，豈容更益虛糜，宜汰者二也。誠敕各營將領，討部曲而嚴察之，氣充膽壯者備攻剿，樸實堅苦者備屯防。舍此二端，盡歸釐汰，此致強之急務也。一曰明賞罰。勝有賞，敗有罰，亙古不變之常經也。顧勝有賞而賞非勝，則不如無賞；敗有罰而罰非敗，則不如無罰。無賞無罰，人猶冀賞罰之時；賞非其功，罰非其罪，則懲勸之用乖，怨讟之聲作，而軍事不可為矣。今戰勝有功，固當賞錄，左右侍從，獎敘尤多；且未嘗行一失律之誅，按一縱寇之罪。勝敗本兵家之常，主兵者每言勝而諱敗；功過本無妨互見，主兵者輒匿過而言功。治承平天下且不可，況危亂之世哉？夫軍中賞罰未可一概論。勝固當賞，或旅進取斬級以冒功，或追擊貪貨財而得小，則當罰；敗固當罰，或邁勇先驅，後援不繼，或大軍已卻，一將獨前，則當賞。今大帥據營將之言，營將恃左右之口。功罪之實，非採訪所可知，好惡之心，因毀譽而多舛。求是非洽乎人心，難矣。自非親歷行陣，開誠布公，何以慰軍士之心而振披靡之習？此風氣不可不急為振拔者也。一曰戒浪戰。用兵之道，能守而後能戰，能制人而後不制於人，能避賊之長而後可用吾之短。臣自廣西以來，深觀賊勢，結營則因地築壘，環以深壕；置陣則正兵敵前，奇兵旁襲；止則遍購徒黨，伺吾虛實；行則遙壯聲威，乘吾張皇。故嘗以為賊止則當扼要以斷其饋濟，嚴兵以截其奔逃；賊行則當逆擊以遏其鋒，設伏以撓其勢。乃我之圍賊不嚴守而攻堅，追賊不截歸而尾擊，小有挫失，士氣先頹。此兵法不可不變計者也。一曰察地勢。勢者非圖史所載山川一定之險也。視賊出入之途，先為之防，察賊分合之機，遙為之制；則漸車之澮，數仞之岡，茍形勢在所必爭，即事機不容或失。全州蓑衣渡之戰，寇焰已摧，宜速壁河東斷其右臂；道州之役，寇鋒已挫，宜分屯七里橋扼其東趨；長沙將解圍，則宜堅壁回龍潭、土橋頭，使賊不得西犯。它若道州蓮花池、蓮濤灣，死地六十里，而縱之使生；湘陰臨資口、岳州城陵磯皆必爭之區，而縱之使遁。禍機在咫尺之間，流毒遂在千里之外。此敗轍之不可不深鑒者也。一曰嚴約束。殺賊所以安民，安民乃可殺賊。粵寇慘虐，不可勝言，然擇肥而噬，窮簷不暇搜求。或偽結民心，多償市直。兵則攫取奸污，窮戶且難幸免。故於賊且有恕詞，於兵能無怨毒。且長夫估客，游蕩無常，託偽營裝，恣行淫掠，鄉民畏懼，莫敢誰何。應敕諸營首嚴防制，備冊時稽。犯則軍法按行，絕其芽蘗。此結民心毖後患之要圖也。一曰寬脅從。粵寇徒黨，喪亡實多，煨燼之餘，類多附脅。平昔會徒盜賊，寬典相蒙，監禁軍流，乘時放逸，命為前導，尤所甘心。凡此法無可逭，自爾獲焉必殺。至若良民驅迫，骨肉羈縻，此中進退維谷之忱，艱苦顛連之狀，每一念及，輒用隱傷。宜敕各營刊示射達，臨陣建免死之旗，令其倒戈以赴，曲賜保全。既可探賊情，復以攜賊黨。此尤好生盛德，討賊機宜之大權也。行此八者，破格以攬奇才，便宜以畀賢帥，擇良吏以固根本，嚴綜覈以裕餉源。如此而盜賊不滅，盛治不興，原斬臣首以謝天下。」疏入，上嘉納之。

行至九江，聞南昌被圍，方有旨促援鳳陽，疏請先援江西，率兵千三百人，三晝夜馳抵南昌。巡撫張芾舉王命旗牌授忠源，戰守事悉聽指揮。忠源火城外廛廬，斬逃者，謂章江門最受敵，自當之，日登城督戰。賊穴地轟城，崩數十丈。刃斃先登賊，囊土填缺。數突門出戰，夜遣死士縋下焚賊營。詔嘉獎，被珍賚。尋湖南援師至，分軍扼樟樹鎮，遣羅澤南剿平泰和、萬安、安福土匪。守南昌九十餘日，至八月，屢砲毀賊壘，沉賊船，乘風縱火，賊乃遁。詔嘉其功，加二品頂戴。賊退據九江，分擾湖北興國，逕犯田家鎮。忠源赴援，部兵二千，途阻不能遽達，先挈親兵數十人抵田家鎮。甫一日，賊舟乘風大至，道員徐豐玉等死之。忠源自劾，詔原之，降四級留任，尋擢安徽巡撫。

賊已陷黃州、漢陽，圍武昌。沿江擊賊，敗之，武昌解嚴。疏請增兵萬人，當淮南一路，而湖北留其兵不盡遣，僅率兵二千冒雨行。將士疲頓，忠源亦遘疾。至六安，賊已陷桐城、舒城。吏民遮留，不可，留千人守六安，舁疾抵廬州。部署未定，賊已大至。城中合援兵團勇僅三千人，忠源力疾守陴，迭挫撲城之賊。地道轟城屢圮，皆奮擊卻之。詔嘉忠源力保危城，躬馳戰陣，賜號霍隆武巴圖魯。時陜甘總督舒興阿兵萬餘，畏葸不進。忠源弟忠濬偕劉長佑來援，駐城外五里墩，阻不得前。被圍月餘，廬州知府胡元煒陰通賊，賊知城中食乏，軍火將盡，攻益急。水西門圮，且戰且修築。賊突自南門緣梯入，忠源掣刀自刎。左右持之，一僕負之行，忠源奮脫。轉戰至水閘橋，身受七創，投古塘死之。布政使劉裕珍，池州知府陳源兗，同知鄒漢勛、胡子雝，縣丞興福、艾延輝，副將松安，參將馬良、戴文淵，同時殉難。胡元煒竟降賊。忠濬募人求其尸。後八日，部卒周昌跡得之，負出，面如生。

事聞，文宗震悼，贈總督，予騎都尉兼雲騎尉世職，入祀昭忠祠，謚忠烈。同治初，江南平，追念前功，予三等輕車都尉世職，湖南、江西並建專祠，湖北省城與羅澤南合祀三忠祠。忠源歿逾年，湖南有寇警，弟忠淑奉檄募勇助剿。母陳出私財助餉，並懸重賞以勵眾。事定，巡撫駱秉章以聞，特旨予忠源父母三代一品封典。忠源弟三人，忠濬、忠濟、忠淑，族弟忠義、忠信，皆自忠源初起即從軍中。忠濬、忠義自有傳。

忠濟，從守長沙，城壞，堵缺口，殺登城賊數十，以勇名。三年，忠源赴湖北，以舊部千人付忠濟留長沙。忠源剿賊通城，兵單不利，忠濟倍道赴援，戰於桂口，斬賊首陳申子於陣，又破何田俊等，焚其巢；及援南昌，兩塞城缺，斬賊之先登者。巡撫張芾疏稱其精敏勇敢，軍中畏服，累功擢候選知府。江西解嚴後，忠濟回籍侍母。忠源既歿，有旨仍用忠濟及忠濬率兵剿賊。忠濬方赴援廬州，從和春攻剿。忠濟為駱秉章調赴藍山、寧遠剿土匪，連破賊解圍，擢道員。五年，駐防岳州。胡林翼攻武昌未下，賊勾結崇陽、通城土匪，忠濟遣兵復通城，遂留駐。六年春，江西賊由義寧竄至，忠濟進擊，連破賊壘，而悍黨集數萬，為所圍，力戰三日，營陷，死之。贈按察使銜，予騎都尉世職，謚壯節。

忠信，少跅弛不羈，年十六，從忠源赴廣西軍。犯軍令，忠源將斬之，眾為乞免。及遇賊，驍捷敢戰，常為軍鋒，累加擢千總。聞忠源被圍廬州，從忠濬赴援。比至，壁西門外五里墩不得進。忠信夜率壯士十餘人，潛越賊營，縋入城，告以援至。留城中，屢完城缺，縋出攻賊壘，殺賊，擢守備，賜花翎。及城陷，忠源揮之去。五年，從忠濬復廬州，功多，擢游擊，賜號毅勇巴圖魯。忠濬假歸，代統其眾。六年，從和春克三河、巢縣，累擢副將。從秦定三規桐城，建議出奇兵夾擊，連破賊營十有六，進逼城下，賊大出，迎擊，進至東門外，躍馬越壕擒賊將，砲丸中左腋，殞於陣。予雲騎尉世職，謚忠節。忠濟、忠信並附祀忠源專祠。
