故西瀘令鄭回者，唐官也，往巂州破，為所虜。閣羅鳳重其惇儒，號「蠻利」，俾教子弟，得棰搒，故國中無不憚。後以為清平官。說異牟尋曰：「中國有禮義，少求責，非若吐蕃惏刻無極也。今棄之復歸唐，無遠戍勞，利莫大此。」異牟尋善之，稍謀內附，然未敢發。亦會節度使韋皋撫諸蠻有威惠，諸蠻頗得異牟尋語，白於皋，時貞元四年也。皋乃遣諜者遺書，吐蕃疑之，因責大臣子為質，異牟尋愈怨。後五年，乃決策遣使者三人異道同趣成都，遺皋帛書曰：

異牟尋世為唐臣，曩緣張虔陀志在吞侮，中使者至，不為澄雪，舉部惶窘，得生異計。鮮於仲通比年舉兵，故自新無繇。代祖棄背，二蕃欺孤背約。神川都督論訥舌使浪人利羅式眩惑部姓，發兵無時，今十二年。此一忍也。天禍蕃廷，降釁蕭墻，太子弟兄流竄，近臣橫污，皆尚結贊陰計，以行屠害，平日功臣，無一二在。訥舌等皆冊封王；小國奏請，不令上達。此二忍也。又遣訥舌逼城於鄙，弊邑不堪。利羅式私取重賞，部落皆驚。此三忍也。又利羅式罵使者曰：「滅子之將，非我其誰？子所富當為我有。」此四忍也。

今吐蕃委利羅式甲士六十侍衛，因知懷惡不謬。此一難忍也。吐蕃陰毒野心，輒懷搏噬。有如媮生，實污辱先人，辜負部落。此二難忍也。往退渾王為吐蕃所害，孤遺受欺；西山女王，見奪其位；拓拔首領，並蒙誅刈；僕固志忠，身亦喪亡。每虜一朝亦被此禍。此三難忍也。往朝廷降使招撫，情心無二，詔函信節，皆送蕃廷。雖知中夏至仁，業為蕃臣，吞聲無訴。此四難忍也。

曾祖有寵先帝，後嗣率蒙襲王，人知禮樂，本唐風化。吐蕃詐紿百情，懷惡相戚。異牟尋願竭誠日新，歸款天子。請加戍劍南、西山、涇原等州，安西鎮守，揚兵四臨，委回鶻諸國，所在侵掠，使吐蕃勢分力散，不能為強，此西南隅不煩天兵，可以立功云。

且贈皋黃金、丹砂。皋護送使者京師，使者奏異牟尋請歸天子，為唐籓輔。獻金，示順革；丹，赤心也。德宗嘉之，賜以詔書，命皋遣諜往覘。

皋令其屬崔佐時至羊苴咩城。時吐蕃使者多在，陰戒佐時衣牂柯使者服以入。佐時曰：「我乃唐使者，安得從小夷服？」異牟尋夜迎之，設位陳燎，佐時即宣天子意。異牟尋內畏吐蕃，顧左右失色，流涕再拜受命。使其子閣勸及清平官與佐時盟點蒼山，載書四：一藏神祠石室，一沈西洱水，一置祖廟，一以進天子。乃發兵攻吐蕃使者殺之，刻金契以獻，遣曹長跼南羅、趙迦寬隨佐時入朝。
