順宗至德弘道大聖大安孝皇帝諱誦，德宗長子也。母曰昭德皇后王氏。始封宣城郡王，大歷十四年六月，進封宣王。十二月乙卯，立為皇太子。

為人寬仁，喜學藝，善隸書，禮重師傅，見輒先拜。從德宗幸奉天，常執弓矢居左右。郜國公主以蠱事得罪，太子妃，其女也，德宗疑之，幾廢者屢矣，賴李泌保護，乃免。後侍宴魚藻宮，張水嬉彩艦，宮人為棹歌，眾樂間發，德宗歡甚，顧太子曰：「今日何如？」太子誦《詩》「好樂無荒」以為對。及裴延齡、韋渠牟用事，世皆畏其為相，太子每候顏色，陳其不可。故二人者卒不得用。

貞元二十年，太子病風且瘖。

二十一年正月，不能朝。是時，德宗不豫，諸王皆侍左右，惟太子臥病，不能見，德宗悲傷涕泣，疾有加。癸巳，德宗崩。丙申，即皇帝位於太極殿。二月癸卯，朝群臣於紫宸門。辛亥，吏部侍郎韋執誼為尚書左丞、同中書門下平章事。甲子，大赦。罷宮市。民百歲版授下州刺史，婦人郡君；九十以上上佐，婦人縣君。乙丑，罷鹽鐵使月進。三月庚午，放後宮三百人。癸酉，放後宮及教坊女妓六百人。癸巳，立廣陵郡王純為皇太子。四月壬寅，封弟諤為欽王，諴珍王；進封子建康郡王經郯王，洋川郡王緯均王，臨淮郡王縱漵王，弘農郡王紓莒王，漢東郡王綱密王，晉陵郡王枿郇王，郡王約邵王，雲安郡王結宋王，宣城郡王緗集王，德陽郡王絿冀王，河東郡王綺和王；封子絢為衡王，纁會王，綰福王，紱撫王，緄岳王，紳袁王，綸桂王，繟翼王。戊申，以冊皇太子，降死罪以下，賜文武官子為父後者勛兩轉。七月辛卯，橫海軍節度使程懷信卒，其子執恭自稱留後。乙未，皇太子權句當軍國政事。太常卿杜黃裳為門下侍郎，左金吾衛大將軍袁滋為中書侍郎：同中書門下平章事。鄭珣瑜、高郢罷。

永貞元年八月庚子，立皇太子為皇帝，自稱曰太上皇。辛丑，改元。降死罪以下。立良娣王氏為太上皇后。

元和元年正月，皇帝率群臣上尊號曰應乾聖壽太上皇。是月，崩於咸寧殿，年四十六，謚曰至德大聖大安孝皇帝。大中三年，增謚至德弘道大聖大安孝皇帝。
