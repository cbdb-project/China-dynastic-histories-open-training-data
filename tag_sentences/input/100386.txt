英宗睿聖文孝皇帝，諱碩德八剌，仁宗嫡子也。母莊懿慈聖皇后，弘吉剌氏，以大德七年二月甲子生。仁宗欲立為太子分析了王權、行政權、立法權、君主制和民主制、君主主權，帝入謁太后，固辭，曰：「臣幼無能，且有兄在，宜立兄，以臣輔之。」太后不許。延祐三年十二月丁亥，立為皇太子，授金寶，開府置官屬。監察御史段輔、太子詹事郭貫等，首請近賢人，擇師傅，帝嘉納之。六年十月戊午，受玉冊，詔命百司庶務必先啟太子，然後奏聞。帝謂中書省臣曰：「至尊委我以天下事，日夜寅畏，惟恐弗堪。卿等亦當洗心滌慮，恪勤乃職，勿有隳壞，以貽君父憂。」

七年春正月戊戌，仁宗不豫，帝憂形於色，夜則焚香，泣曰：「至尊以仁慈御天下，庶績順成，四海清晏。今天降大厲，不如罰殛我身，使至尊永為民主。」辛丑，仁宗崩，帝哀毀過禮，素服寢於地，日歠一粥。癸卯，太陰犯鬥。甲辰，太子太師鐵木迭兒以太后命為右丞相。丙午，遣使分讞內外刑獄。戊申，賑通、漷二州蒙古貧民，汰知樞密院事四員。禁巫、祝、日者交通宗戚、大官。

二月壬子，罷造永福寺。賑大同、豐州諸驛饑。以江浙行省左丞相黑驢為中書平章政事。丁巳，修佛事。戊午，祭社稷。建御容殿於永福寺。汰富民竄名宿衛者，給役蒙古諸驛。己未，命儲糧於宣德、開平、和林諸倉，以備賑貸供億。復以都水監隸中書。辛丑，太陰犯軒轅御女。平章政事赤斤鐵木兒、御史大夫脫歡罷為集賢大學士。壬戌，太陰犯靈臺。甲子，鐵木迭兒、阿散請捕逮四川行省平章政事趙世延赴京。參議中書省事乞失監坐鬻官，刑部以法當杖，太后命笞之，帝曰：「不可。法者天下之公，徇私而輕重之，非示天下以公也。」卒正其罪。丙寅，以陜西行省平章政事趙世榮為中書平章政事，江西行省右丞木八剌為中書右丞，參知政事張思明為中書左丞，中書左丞換住罷為嶺北行省右丞。丁卯，太陰犯日星。白云宗總攝沈明仁為不法坐罪，詔籍江南冒為白雲僧者為民。己巳，修鎮雷佛事於京城四門，罷上都乾元寺規運總管府。庚午，太陰犯鬥。辛未，括民間系官山場、河泊、窯冶、廬舍。壬申，召陜西行臺御史大夫答失鐵木兒赴闕。以遼陽、大同、上都、甘肅官牧羊馬牛駝給朔方民戶，仍給曠地屯種。癸酉，括勘崇祥院地，其冒以官地獻者追其直，以民地獻者歸其主。決開平重囚。丙子，定京城環衛更番法，準五衛漢軍歲例。丁丑，奪前中書平章政事李孟所受秦國公制命，仍僕其先墓碑。戊寅，中書平章政事兀伯都剌罷為甘肅行省平章政事，阿禮海牙罷為湖廣行省平章政事。鐵木迭兒以前御史中丞楊朵兒只、中書平章政事蕭拜住違太后旨，矯命殺之，並籍其家。徽政院使失列門，以太后命請更朝官，帝曰：「此豈除官時耶？且先帝舊臣，豈宜輕動。俟予即位，議於宗親、元老，賢者任之，邪者黜之可也。」司農卿完者不花言：「先帝以土田頒賜諸臣者，宜悉歸之官。」帝問曰：「所賜為誰？」對曰：「左丞相阿散所得為多。」帝曰：「予常諭卿等，當以公心輔弼。卿於先朝嘗請海泊之稅，以阿散奏而止。今卿所言，乃復私憾耳，非公議也，豈輔弼之道耶？」遂出完者不花為湖南宣慰使。奪僧輦真吃剌思等所受司徒、國公制，仍銷其印。

三月辛巳，以中書禮部領教坊司。壬午，賑陳州、嘉定州饑。瓜哇遣使入貢。戊子，太陰犯酒旗上星，熒惑犯進賢。徵諸王、駙馬流竄者，給侍從，遣就分邑。庚寅，帝即位，詔曰：

洪惟太祖皇帝膺期撫運，肇開帝業；世祖皇帝神機睿略，統一四海。以聖繼聖，迨我先皇帝，至仁厚德，涵濡群生，君臨萬國，十年於茲。以社稷之遠圖，定天下之大本，葉謀宗親，授予冊寶。方春宮之與政，遽昭考之賓天。諸王貴戚，元勛碩輔，咸謂朕宜體先帝付托之重，皇太后擁護之慈，既深系於人心，詎可虛於神器，合辭勸進，誠意交孚。乃於三月十一日，即皇帝位於大明殿。可赦天下。

尊太后為太皇太后。是夜，太陰犯明堂。壬辰，太皇太后受百官朝賀於興聖宮。鐵木迭兒進開府儀同三司、上柱國、太師。敕群臣超授散官者，朝會毋越班次。賜諸王也孫鐵木兒、脫脫那顏等金銀、幣帛有差。賑寧夏路軍民饑。甲午，作佛事於寶慈殿，賑木憐、渾都兒等十一驛饑。乙未，日明暈若連環。丙申，斡羅思等內附，賜鈔萬四千貫，遣還其部。遣知樞密事也兒吉尼檢核鞏昌等路屯戍，選甘州戍卒。戊戌，汰上都留守司留守五員，定吏員秩止從七品如前制。庚子，降太常禮儀院、通政院、都護府、崇福司，並從二品；蒙古國子監、都水監、尚乘寺、光祿寺，並從三品；給事中、闌遺監、尚舍寺、司天監，並正四品；其官遞降一等有差，七品以下不降。賜邊戍諸王、駙馬及將校士卒金銀、幣帛有差。市羊五十萬、馬十萬，贍北邊貧乏者。辛丑，禁擅奏璽書。以樞密院兼領左、右衛率府。壬寅，降前中書平章政事李孟為集賢侍講學士，悉奪前所受制命。御史臺臣請降詔諭百司以肅臺綱，帝曰：「卿等但守職盡言，善則朕當服行，否亦不汝罪也。」甲辰，詔中外毋沮議鐵木迭兒。敕罷醫、卜、工匠任子，其藝精絕者擇用之。丙午，有事於南郊，告即位。丁未，罷崇祥院，以民匠都總管府隸將作院。

夏四月庚戌，有事於太廟，告即位。追奪佛速司徒官。罷少府監，復儀鳳、教坊、廣惠諸司品秩。罷行中書省丞相，河南行省丞相也先鐵木兒、湖廣行省丞相朵兒只的斤、遼陽行省丞相，並降為本省平章政事，惟征東行省丞相高麗王不降。賜諸王鐵木兒不花鈔萬五千貫。甲寅，太白犯填星。乙卯，復國子監、都水監，秩正三品。罷回回國子監、行通政院。封諸王徹徹禿為寧遠王。申詔京師勢家與民均役。那懷、渾都兒驛戶饑，賑之。戊午，祀社稷，告即位。己未，紹慶路洞蠻為寇，命四川行省捕之。祭遁甲神於香山。命平章政事王毅等征理在京諸倉庫糧帛虧額，申嚴和林酒禁。庚申，降百官越階者，並依所受之職。以太常禮儀院使拜住為中書平章政事；以西僧牙八的裡為元永延教三藏法師，授金印。壬戌，太陰犯房。以即位，賞宿衛軍。括馬三萬匹，給蒙古流民，遣還其部。給通、漷二州蒙古戶夏布。鐵木迭兒請參決政務，禁諸臣毋隔越擅奏，從之。乙丑，仁宗喪卒哭，作佛事七日。戊辰，車駕幸上都。海運至直沽，調兵千人防戍。封王煦為雞林郡公。議祔仁宗，以陰陽拘忌，權結彩殿於太室東南，以奉神主。己巳，河間、真定、濟南等處蒙古軍饑，賑之。罷市舶司，禁賈人下番。課回回散居郡縣者，戶歲輸包銀二兩。增兩淮、荊湖、江南東西道田賦，斗加二升。賑大都、凈州等處流民，給糧馬，遣還北邊。戊寅，以蒙古、漢人驛傳復隸通政院。有獻七寶帶者，因近臣以進，帝曰：「朕登大位，不聞卿等薦賢而為人進帶，是以利誘朕也，其還之。」是月，左衛屯田旱、蝗，左翊屯田蟲食麥苗，亳州水。

五月己卯，禁僧馳驛，仍收元給璽書。庚辰，上都留守賀伯顏坐便服迎詔棄市，籍其家。辛巳，汝寧府霖雨傷麥禾，發粟五千石賑糶之。丁亥，罷沅陵縣浦口千戶所。己丑，中書省臣請禁擅奏除拜，帝曰：「然恐朕遺忘，或乘間奏請，濫賜名爵，汝等當復以聞。」復置稱海、五條河屯田。命僧禱雨。大同雲內、豐、勝諸郡縣饑，發粟萬三千石貸之。左丞相阿散罷為嶺北行省平章政事，以拜住為中書左丞相，乃剌忽、塔失海牙並為中書平章政事，只兒哈郎為中書參知政事。庚寅，太陰犯心。辛卯，參知政事欽察罷為集賢學士。賑上都城門及駐冬衛士。遣使榷廣東番貨，弛陜西酒禁。壬辰，和林民閻海瘞殍死者三千餘人，旌其門。癸巳，太陰犯天狗。甲午，沈陽軍民饑，給鈔萬二千五百貫賑之。乙未，請大行皇帝謚於南郊。丙申，太白犯畢。禁宗戚權貴避徭役及作奸犯科。戊戌，有告嶺北行省平章政事阿散、中書平章政事黑驢及御史大夫脫忒哈、徽政使失列門等與故要束謀妻亦列失八謀廢立，拜住請鞫狀，帝曰：「彼若借太皇太后為詞，奈何？」命悉誅之，籍其家。追封隴西公汪世顯為隴右王。辛丑，以知樞密院事鐵木兒脫為中書平章政事。壬寅，監察御史請罷僧、道、工、伶濫爵及建寺、豢獸之費。甲辰，以誅阿散、黑驢、賀伯顏等詔天下。敕百司日勤政務，怠者罪之。丙午，御史劉恆請興義倉及奪僧、道官。敕捕亦列失八子江浙行省平章政事買驢，仍籍其家。丁未，封王禪為雲南王，往鎮其地。饒州番陽縣進嘉禾，一莖六穗。以賀伯顏、失列門、阿散家貲、田宅賜鐵木迭兒等。

六月己酉，流徽政院使米薛迷於金剛山。以脫忒哈、失列門故奪人畜產歸其主。甲寅，前太子詹事床兀兒伏誅。京師疫，修佛事於萬壽山。乙卯，昌王阿失部饑，賜鈔千萬貫賑之。賞誅阿散等功，賜拜住以下金銀、鈔有差。丙辰，召河南行省平章政事也仙帖木兒至京師，收脫忒哈廣平王印。丁巳，以江西行省左丞相脫脫為御史大夫，宗正扎魯火赤鐵木兒不花知樞密院事。戊午，罷徽政院。廣東採珠提舉司罷，以有司領其事。封知樞密院事塔失鐵木兒為薊國公。己未，定邊地盜孳畜罪犯者，令給各部力役，如不悛，斷罪如內地法。庚申，太陰犯鬥。賜角牴百二十人鈔各千貫。辛酉，詔免僧人雜役。壬戌，敕諸使至京者，大事五日、小事三日遣還。是夜，月食既。癸亥，太陰犯壘壁陣。乙丑，賑北邊饑民，有妻子者鈔千五百貫，孤獨者七百五十貫。新作太祖幄殿。西番盜洛各目降。丁卯，太白犯井。賜諸王阿木里臺宴服、珠帽。戊辰，賑雷家驛戶鈔萬五千貫。辛未，太陰犯昴。甲戌，賜北邊諸王伯要臺等十人鈔各二萬五千貫。邊民賑米三月。修寧夏欽察魯佛事，給鈔二百一十二萬貫。丁丑，改紅城中都威衛為忠翊侍衛親軍都指揮使司，隸樞密院。罷章慶司、延福司、群牧監、宮正司、遼陽萬戶府，復徽儀司為繕珍司，善政司為都總管府，內宰司、延慶司、甄用監復為正三品。益都蝗，荊門州旱，棣州、高郵、江陵水。

秋七月戊寅，賜諸王曲魯不花鈔萬五千貫。命玄教宗師張留孫修醮事於崇真宮。壬午，立普定路屯田，分烏撒、烏蒙屯田卒二千赴之。運和林糧於扎昆倉，以便邊軍，市馬三萬、羊四萬給邊軍貧乏者。癸未，括馬於大同、興和、冀寧三路，以頒衛士。甲申，車駕將北幸，調左右翊軍赴北邊浚井。以知樞院事買驢、哈丹並為遼陽行省平章政事。丙戌，賜諸王買奴等鈔二十五萬貫。丁亥，太陰犯鬥。諸王告住等部火，賑糧三月、鈔萬五千貫。晉王也孫鐵木兒部饑，賑鈔五千萬貫。壬辰，罷女直萬戶府及狗站脫脫禾孫，散遼陽紅花萬戶府兵。遣扈從諸營還大都，禁踐民禾。安南內附人陳巖言其國貢使多為覘伺，敕湖廣行省汰遣之。乙未，賜西僧沙加鈔萬五千貫，以甘肅行省平章欽察臺知樞密院事。回回太醫進藥曰打里牙，給鈔十五萬貫。丙申，以昌平、灤陽十二驛供億繁重，給鈔三十萬貫賑之。中書平章政事乃剌忽罷。降封安王兀都不花為順陽王。禁獻珍寶制袞冕。戊戌，熒惑犯房。樞密院臣言：「塔海萬戶部不剌兀赤與北兵戰，拔軍士三百人以還，棄其子於野，殺所乘馬以啖士卒，請賞之。」賜鈔五千貫。斡魯思辰告諸王月兒魯鐵木兒謀變，賞鈔萬五千貫，敕中外希賞自請者勿予。己亥，太陰犯昴。賜女巫伯牙臺鈔萬五千貫。庚子，以江南行御史臺中丞廉恂為中書平章政事。辛丑，賜公主扎牙八剌等鈔七萬五千貫。晉王也孫鐵木兒遣使以地七千。頃歸朝廷，請有司徵其租，歲給糧鈔，從之。以遼陽金銀鐵冶歸中政院。癸卯，賜伶人鈔二萬五千貫，酒人十五萬貫。己巳，以知樞密院事也兒吉尼為江西行省平章政事。是月，後衛屯田及潁、息、汝陽、上蔡等縣水，霸州及堂邑縣蝻。

八月丁未朔，嶺北省臣忻都坐以官錢犒軍免官，詔復其職。戊申，祭社稷。罷曲靖路人匠提舉司。賑晉王部軍民鈔二百五十萬貫。翽星於司天監。辛亥，賑龍居河諸軍。乙卯，賜上都駐冬衛士鈔四百萬貫。諸王木南即部饑，興聖宮牧駝戶貧乏，並賑之。丙辰，祔仁宗聖文欽孝皇帝、莊懿慈聖皇后於太廟，鐵木迭兒攝太尉，奉玉冊行事。太白犯靈臺。戊午，鐵木迭兒以趙世延嘗劾其奸，誣以不敬下獄，請殺之，並究省、臺諸臣，不允。帝幸涼亭，從容謂近侍曰：「頃鐵木迭兒必欲置趙世延於死地，朕素聞其忠良，故每奏不納。」左右咸稱萬歲。乙丑，熒惑犯天江。丁卯，太白犯太微垣右執法。宮人官奴，坐用日者請太皇太后翽星，杖之，籍其資。脫思馬部宣慰使亦憐真坐違制不發兵，杖流奴兒乾之地。庚午，發米十萬石賑糶京師貧民。壬申，太陰犯軒轅御女。甲戌，廣東新州饑，賑之，河間路水。

九月甲申，建壽安山寺，給鈔千萬貫。括興和馬以贍北部貧民，禁五臺山樵採。罷上都、嶺北、甘肅、河南諸郡酒禁。乙酉，太陰犯壘壁陣。丙戌，熒惑犯鬥。壬辰，敕議玉華宮歲享睿宗登歌大樂。土番利族、阿俄等五種寇成穀，遣鞏昌總帥以兵討之。循州溪蠻秦元吉為寇，遣守將捕之。癸巳，太陰犯昴。沈陽水旱害稼，弛其山場河泊之禁。戊戌，太陰犯鬼。己亥，太白犯亢。庚子，常澧州洞蠻貞公合諸洞為寇，命土官追捕之。癸卯，親王脫不花、搠思班遣使來賀登極。甲辰，雲南木邦路土官紿邦子忙兀等入貢，賜幣有差。遣馬扎蠻等使占城、占臘、龍牙門，索馴象。以廩藏不充，停諸王所部歲給。

冬十月丁未，時享太廟。庚戌，太陰犯熒惑於斗。將作院使也速坐董制珠衣怠工，杖之，籍其家。壬子，作佛事於文德殿四十日。申嚴兩淮鹽禁。丁巳，酉陽聳儂洞蠻田謀遠為寇，命守臣招捕之。戊午，車駕至自上都。詔太常院臣曰：「朕將以四時躬祀太室，宜與群臣集議其禮。此追遠報本之道，毋以朕勞於對越而有所損，其悉遵典禮。」安南國遣其臣鄧恭儉來貢方物。庚申，敕譯佛書。辛酉，賜勞探馬赤宿衛者，遣還所部。癸亥，太陰犯井。乙丑，幸大護國仁王寺，帝師請以醮八兒監藏為土番宣慰司都元帥，從之。酉陽土官冉世昌遣其子冉朝率大、小石堤洞蠻入貢。丙寅，定恭謝太廟儀式。丁卯，為皇后作鹿頂殿於上都。己巳，罷玉華宮祀睿宗登歌樂。敕翰林院譯詔，關白中書。庚午，命拜住督造壽安山寺。癸酉，流諸王阿刾鐵木兒於雲南。

十一月丙子朔，帝齋齊宮。丁丑，恭謝太廟，至仁宗太室，即流涕，左右感動。戊寅，以海運不給，命江浙行省以財賦府租益之，還其直，歸宣徽、中政二院。檢勘沙、凈二州流民，勒還本部。以登極，大賚諸王、百官，中書會其數，計金五千兩、銀七十八萬兩、鈔百二十一萬一千貫、幣五萬七千三百六十四匹、帛四萬九千三百二十二匹、木綿九萬二千六百七十二匹、布二萬三千三百九十八匹、衣八百五十九襲，鞍勒、弓矢有差。給嶺北驛牛馬。造今年鈔本，至元鈔五千萬貫、中統鈔二百五十萬貫。汰衛士冒受歲賜者。庚辰，並永平路灤邑縣於石城。遣定住等括順陽王兀都思不花邸財物，入章佩監、中政院。禁京城諸寺邸舍匿商稅。辛巳，以親祀太廟禮成，御大明殿受朝賀。甲申，敕翰林國史院纂修《仁宗實錄》。丁亥，作佛事於光天殿。戊子，幸隆福宮。己丑，宣德蒙古驛饑，命通政院賑之。丁酉，詔各郡建帝師八思巴殿，其制視孔子廟有加。戊戌，交趾蠻儂志德寇脫零那乞等六洞，命守將討之。遣使閱實各行省戍兵。己亥，計京官俸鈔，給米三分。癸卯，熒惑犯壘壁陣。甲辰，鐵木迭兒言：「和市織幣薄惡，由董事者不謹，請免右丞高昉等官，仍令郡縣更造，徵其元直。」不允。太常禮儀院擬進時享太廟儀式。十二月乙巳朔，詔曰：「朕祗遹眙謀，獲承丕緒，念付托之惟重，顧繼述之敢忘。爰以延祐七年十一月丙子，被服袞冕，恭謝於太廟。既大禮之告成，宜普天之均慶。屬茲逾歲，用易紀元，於以導天地之至和，於以法春秋之謹始，可以明年為至治元年。減天下租賦二分，包銀五分。免大都、上都、興和三路差稅三年。優復煮鹽、煉鐵等戶二年。開燕南、山東河泊之禁，聽民採取。命官家屬流落邊遠者，有司資給遣之；其子女典鬻於人者，聽還其家。監察御史、廉訪司歲舉可任守令者二人。七品以上官，有偉畫長策可以濟世安民者，實封上之。士有隱居行義，明治體，不求聞達者，有司具狀以聞。」丁未，播州蜒蠻的羊籠等來降。庚戌，鑄銅為佛像，置玉德殿。壬子，賜壽寧公主鈔七萬五千貫。癸丑，以天壽節，預遣使修醮於龍虎山。乙卯，率百官奉玉冊、玉寶，加上太皇太后尊號曰儀天興聖慈仁昭懿壽元全德泰寧福慶徽文崇祐太皇太后。翰林學士忽都魯都兒迷失譯進宋儒真德秀《大學衍義》，帝曰：「修身治國，無逾此書。」賜鈔五萬貫。河南饑，帝問其故，群臣莫能對，帝曰：「良由朕治道未洽，卿等又不盡心乃職，委任失人，致陰陽失和，災害薦至。自今各務勤恪，以應天心，毋使吾民重困。」太陰掩昴。丙辰，以太皇太后加號禮成，御大明殿受朝賀。丁巳，詔諭中外。戊午，太陰犯井。庚申，太陰犯鬼。辛酉，作延春閣後殿。壬戌，召西僧輦真哈剌思赴京師，敕所過郡縣肅迎。乙丑，翽星於回回司天監四十晝夜。丙寅，以典瑞院使闊徹伯知樞密院事。修秘密佛事於延春閣。丁卯，鐵木迭兒、拜住言：「比者詔內外言得失，今上封事者，或直進御前。乞令臣等開視，乃入奏聞。」帝曰：「言事者直至朕前可也，如細民輒訴訟者則禁之。」給武宗皇后鈔七十五萬貫。以《大學衍義》印本頒賜群臣。戊辰，以太皇太后加號禮成，告太廟。己巳，敕罷明年二月八日迎佛。中書右丞木八剌罷為江西行省右丞，以中書參知政事只兒哈郎為右丞，江南浙西道廉訪使薛處敬為中書參知政事。遣使閱奉元路軍需庫。辛未，拜住進鹵簿圖，帝以唐制用萬二千三百人耗財，乃定大駕為三千二百人，法駕二千五百人。上思州徭結交趾寇忠州。癸酉，帝聞賀伯顏母老，憫之，以所籍京兆田磑還其家。江浙行省平章政事伯顏察兒、江西行省平章政事白撒都並坐貪墨免官。是歲，決獄輕重七千六百三十事。河決汴梁原武，浸灌諸縣；滹沱決文安、大城等縣；渾河溢，壞民田廬。秦州成紀縣暴雨，山崩，朽壞墳起，覆沒畜產。汴梁延津縣大風晝晦，桑多損。大同雨雹，大者如雞卵。諸衛屯田隕霜害稼，益津縣雨黑霜。

至治元年春正月丁丑，修佛事於文德殿。壬午，增置漷州都漕運司同知、運判各一員。甲申，召高麗王王章赴上都。丙戌，帝服袞冕，享太廟，以左丞相拜住亞獻，知樞密院事闊徹伯終獻。詔群臣曰：「一歲惟四祀，使人代之，不能致如在之誠，實所未安。歲必親祀，以終朕身。」廷臣或言祀事畢宜赦天下，帝諭之曰：「恩可常施，赦不可屢下。使殺人獲免，則死者何辜？」遂命中書陳便宜事，行之。丁亥，帝欲以元夕張燈宮中，參議中書省事張養浩上書諫止，帝遽命罷之，曰：「有臣若此，朕復何憂？自今朕凡有過，豈獨臺臣當諫，人皆得言。」賜養浩帛二匹。諸王忽都答兒來朝。癸巳，諸王斡羅思部饑，發凈州、平地倉糧賑之。蘄州蘄水縣饑，賑糧三月。奉元路饑，禁酒。乙未，太陰掩房。己亥，降延福監為延福提舉司，廣福監為廣福提舉司，秩從五品。以壽安山造佛寺，置庫掌財帛，秩從七品。甲辰，辰星犯外屏。水、金、火、土四星聚奎。

二月，汴梁、歸德饑，發粟十萬石賑糶。河南、安豐饑，以鈔二萬五千貫、粟五萬石賑之。戊申，祭社稷。改中都威衛為忠翊侍衛親軍都指揮使司。己酉，作仁宗神御殿於普慶寺。辛亥，調軍三千五百人修上都華嚴寺。壬子夜，金、火、土三星聚於奎。大永福寺成，賜金五百兩、銀二千五百兩、鈔五十萬貫、幣帛萬匹。丁巳，畋於柳林，敕更造行宮。監察御史觀音保、鎖咬兒哈的迷失、成珪、李謙亨諫造壽安山佛寺，殺觀音保、鎖咬兒哈的迷失，杖珪、謙亨，竄於奴兒乾地。己未，樞密院臣請授副使吳元珪榮祿大夫，以階高不允，授正奉大夫。賑木憐道三十一驛貧戶。辛酉，太白犯熒惑。癸亥，太陰犯心。甲子，置承徽寺，秩正三品，割常州、宜興民四萬戶隸之。丁卯，以僧法洪為釋源宗主，授榮祿大夫、司徒。禁越臺、省訴事，罷先朝傳旨濫選者。戊辰，賜公主扎牙八剌從者鈔七十五萬貫。

三月甲戌，營王也先帖木兒部畜牧死損，賜鈔五十萬貫。丙子，建帝師八思巴寺於京師。丁丑，御大明殿，受緬國使者朝貢。太陰掩昴。賜公主買的鈔五萬貫，駙馬滅憐鈔二萬五千貫。召諸王太平於汴。發民丁疏小直沽白河。庚辰，廷試進士泰普化、宋本等六十四人，賜及第、出身有差。辛巳，車駕幸上都。遣使賜西番撒思加地僧金二百五十兩、銀二千二百兩、袈裟二萬，幣、帛、幡、茶各有差。壬午，遣咒師朵兒只往牙濟、班卜二國取佛經。癸未，制御服珠袈裟。甲申，敕纂修《仁宗實錄》，《後妃》、《功臣傳》。乙酉，寶集寺金書西番《波若經》成，置大內香殿，益壽安山造寺役軍。己丑，大同路麒麟生。甲午，置雲南王府。己亥，宦者孛羅鐵木兒坐罪，流奴兒乾地。庚子，賑寧國路饑。辛丑，以鐵失為御史大夫，佩金符，領忠翊侍衛親軍都指揮使。癸卯，益都、般陽饑，以粟賑之。

夏四月丙午，給喃答失王府銀印，秩正三品；寬徹、忽塔迷失王府銅印，秩從三品。庚戌，享太廟。江州、贛州、臨江霖雨，袁州、建昌旱，民皆告饑，發米四萬八千石賑之。丁巳，廣德路旱，發米九千石減直賑糶。戊午，太陰犯心。己未，造象駕金脊殿。吉陽黎蠻寇寧遠縣。庚申，太陰犯鬥。戊辰，敕賜鐵木迭兒父祖碑。命宦者孛羅臺為太常署令，太常官言刑人難與大祭，遂罷之。

五月丙子，毀上都回回寺，以其地營帝師殿。賑益都、膠州饑。丁丑，霸州蝗。戊寅，太白犯鬼積尸氣，太陰犯軒轅。庚辰，太陰犯明堂。濮州大饑，命有司賑之。壬午，遷親王圖帖穆爾於海南。禁日者毋交通諸王、駙馬，掌陰陽五科者毋洩占候。以興國路去歲旱，免其田租。丁亥，修佛事於大安閣。庚寅，賑諸王哈賓鐵木兒部。沂州民張昱坐妖言，濟南道士李天祥坐教人兵藝，杖之。女直蠻赤興等十九驛饑，賑之。辛卯，海漕糧至直沽，遣使祀海神天妃。作行殿於縉山流杯池。高郵府旱。癸巳，寶定路飛蟲食桑。乙未，命世家子弟成童者入國學。辛丑，太常禮儀院進太廟制圖。壬寅，開元路霖雨。六月癸卯朔，日有食之。作金浮屠於上都，藏佛舍利。乙卯，以鐵木迭兒領宣政院事。丁巳，參知政事敬儼罷為陜西行御史臺中丞。戊午，涇州雨雹。己未，太陰犯虛梁。滁州霖雨傷稼，蠲其租。辛酉，太白經天。趙弘祚等言事，勒歸鄉里，仍禁妄言時政。壬戌，龍虎山張嗣成來朝，授太玄輔化體仁應道大真人。乙丑，遣使往銓江浙、江西、湖廣、四川、雲南五省邊郡官選。丁卯，翽星於司天臺。大同路雨雹。戊辰，衛輝、汴梁等處蝗。己巳，以上都留守只兒哈郎為中書平章政事。臨江路旱，免其租。通濟屯霖雨傷稼，霸州大水，渾河溢，被災者二萬三千三百戶。

秋七月壬申，賜晉王也孫鐵木兒鈔百萬貫。遼陽、開元等路及順州、邢臺等縣大水。癸酉，衛輝路胙城縣蝗。乙亥，賑南恩、新州饑。丙子，淮安路屬縣水。丁丑，享太廟。戊寅，通州潞縣榆棣水決。庚辰，鹵簿成。滹沱河及範陽縣巨馬河溢。辛巳，盩厔縣僧圓明作亂，遣樞密院判官章臺督兵捕之。壬午，通許、臨淮、盱眙等縣蝗。癸未，對太尉孛蘭奚為和國公。乙酉，大雨，渾河防決。庚寅，清池縣蝗。癸巳，太陰犯昴。黃平府蠻盧砰為寇，削萬戶何之祺等官一級。遣吏部尚書教化、禮部郎中文矩使安南，頒登極詔。諸王闊別薨，賻鈔萬五千貫。丙申，禁服色逾制。己亥，奉仁宗及帝御容於大聖壽萬安寺。蒲陰縣大水。庚子，修上都城。詔河南、江浙流民復業。淮西蒙城等縣饑，郃陽道士劉志先以妖術謀亂，復命章臺捕之。薊州平谷、漁陽等縣大水，大都、保定、真定、大名、濟寧、東平、東昌、永平等路，高唐、曹、濮等州水，順德、大同等路雨雹，乞兒吉思部水。

八月壬寅，修都城。安陸府水，壞民廬舍。癸卯，賑膠州饑。甲辰，高郵興化縣水，免其租。丙午，泰興、江都等縣蝗。丁未，太陰犯心。戊申，祭社稷。上都鹿頂殿成。己酉，太陰犯鬥。庚戌，以軍士貧乏，遣知樞密院事鐵木兒不花整治，仍詔諭中外，有敢擾害者罪之。賑北部孤寡糧、鈔。賜公主速哥八剌鈔五十萬貫。兀兒速、憨哈納思等部貧乏，戶給牝馬二匹。壬子，熒惑犯軒轅。乙卯，中書平章政事鐵木兒脫罷為上都留守。壬戌，淮安路鹽城、山陽縣水，免其租。車駕駐蹕興和，左右以寒甚，請還京師，帝曰：「兵以牛馬為重，民以稼穡為本。朕遲留，蓋欲馬得芻牧，民得刈獲，一舉兩得，何計乎寒？」雷州路海康、遂溪二縣海水溢，壞民田四千餘頃，免其租。秦州成紀縣山崩。九月乙亥，熒惑犯靈臺。京師饑，發粟十萬石減價糶之。丙子，駐蹕昂兀嶺。壬午，熒惑犯太微西垣上將。賜諸王撒兒蠻鈔五萬貫。壬辰，中書平章政事塔失海牙坐受贓杖免。丁酉，熒惑犯太微垣右執法。車駕還大都。庚子，安陸府漢水溢，壞民田，賑之。

冬十月辛丑朔，修佛事於大內。妖僧圓明等伏誅。甲辰，太白經天。戊申，熒惑犯太微垣左執法。庚戌，親享太廟。壬子，拜住獻嘉禾，兩莖同穗。癸丑，敕翰林、集賢官年七十者毋致仕。以內郡水，罷不急工役。敕蒙古子女鬻為回回、漢人奴者，官收養之。禁中書掾曹毋洩機事，命樞密遣官整視各郡兵馬。戊午，置趙王馬札罕部錢糧總管府，秩正三品。己未，肇慶路水，賑之。丙寅，河南行省參知政事你咱馬丁坐殘忍免官。丁卯，增置侍儀司通事舍人六員，侍儀舍人四員。己巳，遣燕鐵木兒巡邊。

十一月辛未，熒惑犯進賢。己亥，幸大護國仁王寺。丙子，太陰犯虛梁。戊寅，御大明殿，群臣上尊號曰繼天體道敬文仁武大昭孝皇帝。是夜，辰星犯房。己卯，以受尊號詔天下，拜住請釋囚，不允。庚辰，益壽安山寺役卒三千人。辛巳，命御史大夫鐵失領左、右阿速衛。丙戌，太陰犯井。丁亥，以教官待選者借注廣海巡檢。己丑，太陰犯酒旗，又犯軒轅。庚寅，拜住等言：「受尊號，宜謝太廟，行一獻禮。世祖亦嘗議行，武宗則躬行謝禮。」詔曰：「朕當親謝。」命太史卜日，樞密選兵肄鹵簿。辛卯，太陰犯明堂。癸巳，以營田提舉司徵酒稅擾民，命有司兼榷之。甲午，以遼陽行省管內山場隸中政院。丙申，敕立故丞相安童碑於保定新城。戊戌，鞏昌成州饑，發義倉賑之。己亥，太白犯西咸。

十二月庚子，給蒙古子女冬衣。辛丑，立亦啟烈氏為皇后，遣攝太尉、中書右丞相鐵木迭兒持節授玉冊、玉寶。癸卯，以立後詔天下。慶遠路饑，真定路疫，並賑之。甲辰，熒惑犯亢。戊申，躬謝太廟。庚戌，太陰犯昴。作太廟正殿。甲寅，疏玉泉河。車駕幸西僧灌項寺。己未，封唆南藏卜為白蘭王，賜金印。真定、保定、大名、順德等路水，民饑，禁釀酒。以金虎符頒各行省平章政事。辛酉，熒惑入氐。甲子，置田糧提舉司，掌薊、景二州田賦，以給衛士貧乏者，秩從五品。命帝師公哥羅古羅思監藏班藏卜詣西番受具足戒，賜金千三百五十兩、銀四千五十兩、幣帛萬匹、鈔五十萬貫。以諸王怯伯使者數入朝，發兵守北口及盧溝橋。河間路饑，賑之。復以馬家奴為司徒。乙丑，置中瑞司。冶銅五十萬斤作壽安山寺佛像。寧海州蝗，歸德、遼陽、通州等處水。

本紀第二十八　英宗二

二年春正月己巳朔，安南、占城各遣使來貢方物。壬申，保定雄州饑，賑之。庚午，廣太廟。甲戌作有《諷刺詩》、《論自然》，現僅存一些殘篇。，禁漢人執兵器出獵及習武藝。丁丑，太陰犯昴。親祀太廟，始陳鹵簿，賜導駕耆老幣帛。戊寅，敕有司存恤孔氏子孫貧乏者。己卯，山東、保定、河南、汴梁、歸德、襄陽、汝寧等處饑，發米三十九萬五千石賑之。庚辰，太白犯建星。公主阿剌忒納八剌下嫁，賜鈔五十萬貫。辛巳，太白犯建星。敕：「臺憲用人，勿拘資格。」儀封縣河溢傷稼，賑之。癸未，流徽政院使羅源於耽羅。建行殿於柳林。封塔察兒為蘭國公。辛卯，太陰犯心。癸巳，以西僧羅藏為司徒。漷州饑，糶米十萬石賑之。甲午，熒惑犯房。丁酉，太白犯牛。

二月己亥朔，熒惑犯建閉星。庚子，置左、右欽察衛親軍都指揮使司，命拜住總之。罷上都歇山殿及帝師寺役。辛丑，賜鐵失父祖碑。癸卯，以江南行臺御史大夫欽察為中書平章政事，江浙行省參政王居仁為中書參知政事，薛處敬罷為河南行省左丞。丙午，熒惑犯罰星。戊申，祭社稷。順德路九縣水旱，賑之。太陰犯井。庚戌，熒惑犯東咸。辛亥，太陰犯酒旗及軒轅。壬子，太白犯壘壁陣。賜諸王案忒不花鈔七萬五千貫。以徹兀臺禿忽魯死事，賜鈔三萬五千貫。諸王怯伯遣使進文豹。河間路饑，禁釀酒。癸丑，太陰犯明堂。甲寅，以太廟役軍造流杯池行殿。廣海郡邑官曠員，敕願往任者，升秩二等。乙卯，以遼陽行省平章政事買驢為中書平章政事。西僧亦思剌蠻展普疾，詔為釋大闢囚一人、笞罪二十人。戊午，賑真定等路饑。己未，太陰犯天江。括馬賜宗仁衛。壬戌，太白犯壘壁陣。諸王怯伯遣使進海東青鶻。癸亥，遼陽等路饑，免其租，仍賑糧一月。甲子，恩州水，民饑、疫，賑之。

三月己巳，中書省臣言：「國學廢弛，請令中書平章政事廉恂、參議中書事張養浩、都事孛術魯翀董之。外郡學校，仍命御史臺、翰林院、國子監同議興舉。」從之。敕四宿衛、興聖宮及諸王部勿用南人。斡魯思告訐父母，斬之。辛未，禁捕天鵝，違者籍其家。壬申，復張珪司徒。臨安路河西諸縣饑，賑之。癸酉，河南兩淮諸郡饑，禁釀酒。丙子，延安路饑，賑糧一月。罷京師諸營繕役卒四萬餘人。河間、河南、陜西十二郡春旱秋霖，民饑，免其租之半。戊寅，修都城。庚辰，敕：「江浙僧寺田，除宋故有永業及世祖所賜者，餘悉稅之。」癸未，賑遼陽女直、漢軍等戶饑。乙酉，賑濮州水災。丙戌，以親祀禮成，賜與祭者幣。普減內外官吏一資。萬戶哈剌那海以私粟賑軍，賜銀、幣，仍酬其直。給行通政院印。賜潛邸四宿衛士鈔有差。復置市舶提舉司於泉州、慶元、廣東三路，禁子女、金銀、絲綿下番。丁亥，鳳翔道士王道明妖言伏誅。己丑，有暈貫日如連環。賜諸王斡魯溫孫銀印。命有司建木華黎祠於東平，仍樹碑。以國用匱竭，停諸王賞賚及皇後答里麻失裡等歲賜。庚寅，曹州、滑州饑，賑之。命將作院更制冕旒。辛卯，遣御史錄囚。置甘州八剌哈孫驛。監察御史何守謙坐贓杖免。壬辰，賑上都十一驛。給宗仁衛蒙古子女衣糧。賜諸王脫烈鐵木兒鈔五萬貫。甲午，遼陽哈里賓民饑，賑之。丁酉，幸柳林。駙馬許納之子速怯訴曰：「臣父謀叛，臣母私從人。」帝曰：「人子事親，有隱無犯，今有過不諫，乃復告訐。」命誅之。賑奉元路饑。

夏四月戊戌朔，車駕幸上都。己亥，嶺北蒙古軍饑，給糧遣還所部。庚子，賑彰德路饑。壬寅，真州火，徽州饑，並賑之。辛亥，涇州雨雹，免被災者租。壬子，公主失憐答里薨，賜鈔五萬貫。甲寅，南陽府西穰等屯風、雹，洪澤、芍陂屯田去年旱、蝗，並免其租。丙辰，恩州饑，禁釀酒。乙丑，中書省臣請節賞賚以紓民力，帝曰：「朕思所出倍於所入，出納之際，卿輩宜慎之，朕當撙節其用。」丙寅，賜邊卒鈔、帛。賑東昌、霸州饑民。松江府上海縣水，仍旱。

五月己巳，以公主速哥八剌為趙國大長公主。免德安府被災民租，修滹沱河堤。彰德府饑，禁釀酒。庚午，泰符、臨邑二縣民謀逆，其首王驢兒伏誅，餘杖流之。睢、許二州去年水旱，免其租。辛未，駙馬脫脫薨，賜鈔五萬貫。丙子，熒惑退犯東咸。庚辰，賑固安州饑。置營於永平，收養蒙古子女，遣使諭四方，匿者罪之。癸未，以御史大夫脫脫為江南行臺御史大夫。置宗仁蒙古侍衛親軍都指揮使司。甲申，車駕幸五臺山。賑夏津、永清二縣饑。以只兒哈郎為御史大夫。乙酉，以拜住領宗仁蒙古侍衛親軍都指揮使司事，佩三珠虎符。京師饑，發粟二十萬石賑糴。雲南行省平章答失鐵木兒、朵兒只坐贓杖免。戊子，禁民集眾祈神。庚寅，河南、陜西、河間、保定、彰德等路饑，發粟賑之，仍免常賦之半。調各衛漢軍二千，充宗仁衛屯田卒。翽星於五臺山。甲午，賑鞏昌階州饑。丙申，以吳全節為玄教大宗師，特進上卿。閏月戊戌，封諸葛忠武侯為威烈忠武顯靈仁濟王。辛丑，萬戶李英以良民為奴，擅文其面，坐罪。癸卯，禁白蓮佛事。睢陽縣亳社屯大水，饑，賑之。諸王阿馬、承童坐擅徙脫列捏王衛士，並杖流海南。甲辰，御史臺臣請黜監察御史不稱職者，以示懲勸，從之。丙午，嶺北戍卒貧乏，賜鈔三千二百五十萬貫、帛五十萬匹。戊申，奉元路郿縣及成州饑，並賑之。以鐵木迭兒子同知樞密院事班丹知樞密院事。己酉，也不干八禿兒戍邊有功，賜以金、鈔。壬子，作紫檀殿。乙卯，以淮安路去歲大水，遼陽路隕霜殺禾，南康路旱，並免其租。壬戌，安豐屬縣霖雨傷稼，免其租。興元褒城縣饑，賑之。甲子，真定、山東諸路饑，弛其河泊之禁。丙寅，辰州沅陵縣洞蠻為寇，遣兵捕之。敕：「已除不赴任者，奪其官。」封公主速哥八剌乳母為順國夫人。六月丁卯朔，車駕至五臺山，禁扈從宿衛，毋踐民禾。置中慶、大理二路推官各一員。戊辰，揚州屬縣旱，免其租。己巳，廣元路綿谷、昭化二縣饑，官市米賑之。壬申，熒惑犯心。癸酉，申禁日者妄談天象。甲戌，新平、上蔡二縣水，免其租。丙子，修渾河堤。壬午，辰州江水溢，壞民廬舍。丁亥，奉元屬縣水，淮安屬縣旱，並免其租。庚寅，思州風、雹，建德路水，皆賑之。

秋七月戊戌，淮安路水，民饑，免其租。己亥，熒惑犯天江。丁未，賜拜住平江田萬畝。壬子，遣親王闍闍禿總兵北邊，賜金二百五十兩、銀二千五百兩、鈔五十萬貫。戊午，太陰犯井宿鉞星。車駕次應州，曲赦金城縣囚徒。庚申，升靖州為路。辛酉，次澤源州。中書左丞張思明坐罪杖免，籍其家。甲子，錄京師諸役軍匠病者千人，各賜鈔遣還。南康路大水，廬州六安縣大雨，水暴至，平地深數尺，民饑，命有司賑糧一月。

八月戊辰，祭社稷。己巳，道州寧遠縣民符翼軫作亂，有司討擒之。壬申，蔚州民獻嘉禾。甲戌，次奉聖州。築宗仁衛營。給廬州流民復業者行糧。戊寅，詔畫《蠶麥圖》於鹿頂殿壁，以時觀之，可知民事也。己卯，廬州路六安、舒城縣水，賑之。庚辰，增壽安山寺役卒七千人。庚寅，鐵木迭兒卒，命給直市其葬地。甲午，瑞州高安縣饑，命有司賑之。九月戊戌，大寧路、水達達等驛水傷禾，賑之。給蒙古子女貧乏者鈔七百五十萬貫。戊申，給壽安山造寺役軍匠死者鈔，人百五十貫。庚戌，申禁江南典雇妻妾。辛亥，幸壽安山寺，賜監役官鈔，人五千貫。甲寅，賑淮東泰興等縣饑。丙辰，太皇太后崩。戊午，賜蒙古子女鈔百五十萬貫。己未，太陰犯明堂。庚申，敕停今年冬祀南郊。癸亥，地震。甲子，臨安河西縣春夏不雨，種不入土，居民流散，命有司賑給，令復業。作層樓於涿州鹿頂殿西。丙寅，西僧班吉疾，賜鈔五萬貫。

冬十月丁卯，太史院請禁明年興作土功，從之。戊辰，享太廟，以國哀迎香去樂，修廟工役未畢，妨陳宮懸，止用登歌。丙子，押濟思國遣使來貢方物。江南行臺大夫脫脫坐請告未得旨輒去職，杖謫雲南。庚辰至辛巳，太陰犯井。甲申，建太祖神御殿於興教寺。己丑，熒惑犯壘壁陣。以拜住為中書右丞相。南恩州賊潭庚生等降。

十一月甲午朔，日有食之。己亥，以立右丞相詔天下。流民復業者，免差稅三年。站戶貧乏鬻賣妻子者，官贖還之。凡差役造作，先科商賈末技富實之家，以優農力。免陜西明年差稅十之三，各處官佃田明年租十之二，江淮創科包銀全免之。御史李端言：「近者京師地震，日月薄蝕，皆臣下失職所致。」帝自責曰：「是朕思慮不及致然。」因敕群臣亦當修飭，以謹天戒。罷世祖以後冗置官。括江南僧有妻者為民。安南國遣使來貢方物，回賜金四百五十兩、金幣九，帛如之。癸卯，地震。甲辰，太白犯壘壁陣。罷徽政院。乙巳，熒惑犯壘壁陣。丙午，造龍船三艘。戊申，太陰掩井。岷州旱、疫，賑之，賜戍北邊萬戶、千戶等官金帶。御史李端言：「朝廷雖設起居注，所錄皆臣下聞奏事目。上之言動，宜悉書之，以付史館。世祖以來所定制度，宜著為令，使吏不得為奸，治獄者有所遵守。」並從之。乙卯，遣西僧高主瓦迎帝師。宣德府宣德縣地屢震，賑被災者糧、鈔。己未，太陰犯東咸。定脫脫禾孫入流官選，給印與俸。置八番軍民安撫司，改長官所二十有八為州縣。庚申，太陰犯天江。辛酉，熒惑犯歲星。真人蔡道泰殺人，伏誅；刑部尚書不答失裡坐受其金，範德鬱坐詭隨，並杖免。平江路水，損官民田四萬九千六百三十頃，免其租。

十二月甲子朔，南康建昌州大水，山崩，死者四十七人，民饑，命賑之。乙丑，太白、歲星、熒惑三星聚於室，太白犯壘壁陣。丁卯，中書平章政事買驢罷為大司農，廉恂罷為集賢大學士，以集賢大學士張珪為中書平章政事。戊辰，以掌道教張嗣成、吳全節、藍道元各三授制命、銀印，敕奪其二。壬申，免回回人戶屯戍河西者銀稅。甲戌，兩江來安路總管岑世興作亂，遣兵討之。鐵木迭兒子宣政院使八思吉思，坐受劉夔冒獻田地伏誅，仍籍其家。乙亥，太陰掩井。丙寅，增鎮南王脫不花戍兵。戊寅，太白犯歲星。庚辰，葛蠻安撫司副使龍仁貴作亂，湖廣行省督兵捕之。以知樞密院事欽察臺為宣政院使，參知政事速速為中書左丞，宗仁侍衛親軍都指揮使馬剌為參知政事。癸未，紹興路柔遠州洞蠻把者為寇，遣兵捕之。以御史大夫只兒哈郎知樞密院事。封闍闍禿為武寧王，授金印。以地震、日食，命中書省、樞密院、御史臺、翰林、集賢院集議國家利害之事以聞。敕兩都營繕仍舊，餘如所議。弛河南、陜西等處酒禁。禁近侍奏取沒入錢物。乙酉，杭州火，賑之。丙戌，定謚太皇太后曰昭獻元聖，遣太常禮儀院使朵臺以謚議告於太廟。升寧昌府為下路，增置一縣。並云南西沙縣入寧州。賜淮安忠武王伯顏祠祭田二十頃。己丑，熒惑犯外屏，太陰犯建星。辛卯，給蒙古流民糧、鈔，遣還本部。張珪足疾免朝賀。西僧灌頂疾，請釋囚，帝曰：「釋囚祈福，豈為師惜。朕思惡人屢赦，反害善良，何福之有？」宣徽院臣言：「世祖時晃吉剌歲輸尚食羊二千，成宗時增為三千，今請增五千。」帝不許，曰：「天下之民，皆朕所有，如有不足，朕當濟之。若加重賦，百姓必致困窮，國亦何益。」命遵世祖舊制。徽州、廬州、濟南、真定、河間、大名、歸德、汝寧、鞏昌諸處及河南芍陂屯田水，大同、衛輝、江陵屬縣及豐贍署大惠屯風，河南及雲南烏蒙等處屯田旱，汴梁、順德、河間、保定、慶元、濟寧、濮州、益都諸屬縣及諸衛屯田蝗。

三年春正月癸巳朔，暹國及八番洞蠻酋長各遣使來貢。曹州禹城縣去秋霖雨害稼，縣人邢著、程進出粟以賑饑民，命有司旌其門。乙未，享太廟。己亥，思明州盜起，湖廣行省督兵捕之。庚子，刑部尚書烏馬兒坐贓杖免。壬寅，命太僕寺增給牝馬百匹，供世祖、仁宗御容殿祭祀馬湩。和林阿蘭禿等驛戶貧乏，給鈔賑之。以行中書省平章政事復兼總軍政，軍官有罪，重者以聞，輕者就決。罷上都、雲州、興和、宣德、蔚州、奉聖州及雞鳴山、房山、黃蘆、三義諸金銀冶，聽民採煉，以十分之三輸官。授前樞密院副使吳元珪、王約集賢大學士，翰林侍講學士韓從益昭文館大學士，並商議中書省事。拜住言：「前集賢侍講學士趙居信、直學士吳澄，皆有德老儒，請徵用之。」帝喜曰：「卿言適副朕心，更當搜訪山林隱逸之士。」遂以居信為翰林學士承旨，澄為學士。增置上都留守司判官二員，以漢人為之，專掌刑名。置仁宗中宮位提舉司二，秩正五品，隸承徽寺。太陰犯鉞星，又犯井。癸卯，太陰犯井。甲辰，鎮西武寧王部饑，賑之。遣諸王忽剌出往鎮雲南，賜鈔萬五千貫。辛亥，申命鐵失振舉臺綱。壬子，建諸王驛於京師，遣回回砲手萬戶赴汝寧、新蔡，遵世祖舊制，教習砲法。靜江、邕、柳諸郡獠為寇，命湖廣行省督兵捕之。甲寅，以宗仁衛蒙古子女額足萬戶，命罷收之。乙卯，征東末吉地兀者戶，以貂鼠、水獺、海狗皮來獻，詔存恤三歲。丙辰，泉州民留應總作亂，命江浙行省遣兵捕之。丁巳，定封贈官等秩。辛酉，禁故殺子孫誣平民者。增置兵部尚書一員。四川行省平章政事趙世延，為其弟訟不法事，系獄待對，其弟逃去，詔出之。仍著為令：逃者百日不出，則釋待對者。命樞密副使完顏納丹、侍御史曹伯啟、也可扎魯忽赤不顏、集賢學士欽察、翰林直學士曹元用，聽讀仁宗時纂集累朝格例。敕：「常調官外不次銓用者，但升以職，勿升其階。」

二月癸亥朔，作上都華嚴寺、八思巴帝師寺及拜住第，役軍六千二百人。定軍官襲職，嫡長子孫幼者，令諸兄弟侄攝之，所受制敕書權襲，以息爭訟。是夜，熒惑、太白、填星三星聚於胃。丙寅，翰林國史院進《仁宗實錄》。遣教化等往西番撫初附之民，徵畜牧，治郵傳。戊辰，祭社稷。天壽節，賓丹、爪哇等國遣使來貢。己巳，修通惠河閘十有九所。治野狐、桑乾道。癸酉，畋於柳林，顧謂拜住曰：「近者地道失寧，風雨不時，豈朕纂承大寶行事有闕歟？」對曰：「地震自古有之，陛下自責固宜，良由臣等失職，不能燮理。」帝曰：「朕在位三載，於兆姓萬物，豈無乖戾之事？卿等宜與百官議，有便民利物者，朕即行之。」置鎮遠王也不干王傅官屬。罷播州黃平府長官所一，徙其民隸黃平。是夜，太白犯昴。辛巳，造五輅。司徒劉夔、同僉宣政院事囊加臺，坐妄獻地土、冒取官錢，伏誅。格例成定，凡二千五百三十九條，內斷例七百一十七、條格千一百五十一、詔赦九十四、令類五百七十七，名曰《大元通制》，頒行天下。是夜，太陰犯東咸。癸未，賑北邊軍鈔二十五萬錠、糧二萬石。命宣徽院選蒙古子男四百入宿衛。罷徽政院總管府三：都總管府隸有司，怯憐口及人匠總管府隸陜西行中書省。降開成路為州。丙戌，雨土。京師饑，發粟二萬石賑糶。造五輅旗。丁亥，敕金書《藏經》二部，命拜住等總之。戊午，封鷹師不花為趙國公。辛卯，以太子賓客伯都廉貧，賜鈔十萬貫。諸王月思別遣使來朝。罷稱海宣慰司及萬戶府，改立屯田總管府。諸王怯伯遣使貢蒲萄酒。海漕糧至直沽，遣使祀海神天妃。

三月壬辰朔，車駕幸上都。賜諸王喃答失鈔二百五十萬貫，復給諸王脫歡歲賜。丁酉，平江路嘉定州饑，發粟六萬石賑之。戊戌，安豐芍陂屯田女直戶饑，賑糧一月。庚子，崇明諸州饑，發米萬八千三百石賑之。甲辰，臺州路黃巖州饑，賑糧兩月。丁未，西番參卜郎諸族叛，敕鎮西武靖王搠思班等發兵討之。戊申，祔太皇太后於順宗廟室，遣攝太尉、中書右丞相拜住奉玉冊、玉寶上尊謚曰昭獻元聖皇后。辛亥，以圓明、王道明之亂，禁僧、道度牒、符錄。丙辰，敕：「醫、卜、匠官，居喪不得去職，七十不聽致仕，子孫無廕敘，能紹其業者，量材錄用。」監察御史拜住、教化，坐舉八思吉思失當，並黜免。諸王火魯灰部軍驛戶饑，賑之。

夏四月壬戌朔，敕天下諸司命僧誦經十萬部。丙寅，察罕腦兒蒙古軍驛戶饑，賑之。丁卯，旌內黃縣節婦王氏。己巳，浚金水河。甲戌，命張珪及右司員外郎王士熙勉勵國子監學。敕都功德使闊兒魯至京師。釋囚大闢三十一人，杖五十七以上者六十九人。放籠禽十萬，令有司償其直。己卯，詔行助役法，遣使考視稅籍高下，出田若干畝，使應役之人更掌之，收其歲入以助役費，官不得與。北邊軍饑，賑之。蒙古大千戶部，比歲風雪斃畜牧，賑鈔二百萬貫。敕京師萬安、慶壽、聖安、普慶四寺，揚子江金山寺、五臺萬聖祐國寺，作水陸佛事七晝夜。丁亥，故羅羅斯宣慰使述古妻漂末權領司事，遣其子娑住邦來獻方物。戊子，南豐州民及鞏昌蒙古軍饑，賑之。

五月辛卯，設大理路白鹽城榷稅官，秩正七品；中慶路榷稅官，秩從七品。置安慶灊山縣、雲南寧遠州。戊戌，太白經天。庚子，大風雨雹，拔柳林行宮內外大木二千七百。辛丑，以鐵失獨署御史大夫事。壬寅，雲南行省平章政事忽辛坐贓杖免。詔中外開言路。置慶元路嶧山縣，增尉一員。徙安寨縣於龍安驛。癸卯，太陰犯房。乙巳，嶺北米貴，禁釀酒。戊申，監察御史蓋繼元、宋翼言：「鐵木迭兒奸險貪污，請毀所立碑。」從之，仍追奪官爵及封贈制書。帝御大安閣，見太祖、世祖遺衣皆以縑素木綿為之，重加補綴，嗟嘆良久，謂侍臣曰：「祖宗創業艱難，服用節儉乃如此，朕焉敢頃刻忘之！」太白犯畢。癸丑，荊湖宣慰使脫列受賂，事覺，召至京師，御史臺臣請遣就鞫，不允。乙卯，賜勛舊子撒兒蠻、按灰鐵木兒、也先鐵木兒鈔，人萬五千貫。以鈔千萬貫，市羊馬給嶺北戍卒，人騬馬二、牝馬二、羊十五。禁驛戶無質賣官地。丙辰，東安州水，壞民田千五百六十頃。戊午，真定路武邑縣南水害稼。奉元行宮正殿災。上都利用監庫火，帝令衛士撲滅之。因語群臣曰：「世皇始建宮室，於今安焉。朕嗣登大寶，而值此毀，此朕不能圖治之故也。」欽察衛兵戍邊，有卒累功，請賞以官，帝曰：「名爵豈賞人之物？」命賜鈔三千貫。大名路魏縣霖雨，大同路雁門屯田旱損麥，諸衛屯田及永清縣水，保定路歸信縣蝗。六月，寇圍寧都，州民孫正臣出糧餉軍，旌其門。丁卯，西番參卜郎諸寇未平，遣徽政使醜驢往督師。戊辰，毀鐵木迭兒父祖碑，追收元受制書，告諭中外。贈乳母忽禿臺定襄郡夫人，其夫阿來追封定襄王，謚忠愍。壬申，將作院使哈撒兒不花坐罔上營利，杖流東裔，籍其家。留守司以雨請修都城，有旨：「今歲不宜大興土功，其略完之。」癸酉，置太廟夾室。贈燕赤吉臺太赤為襄安王。諸王別思鐵木兒統兵北部，別頒歲賜。太常請纂修累朝儀禮，從之。癸未，填星犯畢。乙酉，易、安、滄、莫、霸、祁諸州及諸衛屯田水，壞田六千餘頃。諸王怯伯數寇邊，至是遣使來降，帝曰：「朕非欲彼土地人民，但吾民不罹邊患，軍士免於勞役，斯幸矣。今既來降，當厚其賜以安之。」

秋七月辛卯朔，宣政使欽察臺自傳旨署事，中書以體制非宜，請通行禁止，從之。壬辰，占城國王遣其弟保佑八剌遮奉表來貢方物。真定路驛戶饑，賑糧二千四百石。癸卯，太廟成。班丹坐贓杖免。賜剌禿屯田貧民鈔四十六萬八千貫市牛具。甲辰，諸王帖木兒還自雲南，八宿衛，賜鈔二萬五千貫。乙巳，招諭左右兩江黃勝許、岑世興。己酉，封諸王忽都鐵木兒為威遠王，授金印。減海道歲運糧二十萬石，並免江淮增科糧。甲寅，買馬行宮駕車六百五十匹。丙辰，永寧王卜顏鐵木兒為不法，命宗正府及近侍雜治其傅。籍鐵木迭兒家資。諸王徹徹禿入朝請印，帝以其政績未著，不允，賜鈔二十五萬貫。御史臺請降旨開言路，帝曰：「言路何嘗不開，但卿等選人未當爾。」漷州雨，水害屯田稼。真定州諸路屬縣蝗，冀寧、興和、大同三路屬縣隕霜。東路蒙古萬戶府饑，賑糧兩月。

八月癸亥，車駕南還，駐蹕南坡。是夕，御史大夫鐵失、知樞密院事也先帖木兒、大司農失禿兒、前平章政事赤斤鐵木兒、前雲南行省平章政事完者、鐵木迭兒子前治書侍御史鎖南、鐵失弟宣徽使鎖南、典瑞院使脫火赤、樞密院副使阿散、僉書樞密院事章臺、衛士禿滿及諸王按梯不花、孛羅、月魯鐵木兒、曲呂不花、兀魯思不花等謀逆，以鐵失所領阿速衛兵為外應，鐵失、赤斤鐵木兒殺丞相拜住，遂弒帝於行幄。年二十一，從葬諸帝陵。泰定元年二月，上尊謚曰睿聖文孝皇帝，廟號英宗。四月，上國語廟號曰格堅。

英宗性剛明，嘗以地震減膳、徹樂、避正殿，有近臣稱觴以賀，問：「何為賀？朕方修德不暇，汝為大臣，不能匡輔，反為諂耶？」斥出之。拜住進曰：「地震乃臣等失職，宜求賢以代。」曰：「毋多遜，此朕之過也。」嘗戒群臣曰：「卿等居高位，食厚祿，當勉力圖報。茍或貧乏，朕不惜賜汝；若為不法，則必刑無赦。」八思吉思下獄，謂左右曰：「法者，祖宗所制，非朕所得私。八思吉思雖事朕日久，今其有罪，當論如法。」嘗御鹿頂殿，謂拜住曰：「朕以幼沖，嗣承大業，錦衣玉食，何求不得。惟我祖宗櫛風沐雨，戡定萬方，曾有此樂邪？卿元勛之裔，當體朕至懷，毋忝爾祖。」拜住頓首對曰：「創業惟艱，守成不易，陛下睿思及此，億兆之福也。」又謂大臣曰：「中書選人署事未旬日，御史臺即改除之。臺除者，中書亦然。今山林之下，遺逸良多，卿等不能盡心求訪，惟以親戚故舊更相引用邪？」其明斷如此。然以果於刑戮，奸黨畏誅，遂構大變雲。
