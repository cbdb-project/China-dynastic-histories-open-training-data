游酢字定夫，建州建陽人。與兄醇以文行知名，所交皆天下士。程頤見之京師，謂其資可以進道。程顥興扶溝學，招使肄業，盡棄其學而學焉。第進士，調蕭山尉。近臣薦其賢，召為太學錄。遷博士，以奉親不便，求知河清縣。范純仁守潁昌府，闢府教授。純仁入相，復為博士。簽書齊州、泉州判官。晚得監察御史，歷知漢陽軍、和舒濠三州而卒。
