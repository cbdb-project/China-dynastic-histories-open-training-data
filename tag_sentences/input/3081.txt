陳師道，字履常，一字無己，彭城人。少而好學苦志，年十六，摎以文謁曾鞏，鞏一見奇之，許其以文著，時人未之知也，留受業。熙寧中，王氏經學盛行，師道心非其說，遂絕意進取。鞏典五朝史事，得自擇其屬，朝廷以白衣難之。元祐初，蘇軾、傅堯俞、孫覺薦其文行，起為徐州教援，又用梁燾薦，為太學博士。言者謂在官嘗越境出南京見軾，改教授潁州。又論其進非科第，罷歸。調彭澤令，不赴。家素貧，或經日不炊，妻子慍見，弗恤也。久之，召為秘書省正字，卒，年四十九，友人鄒浩買棺斂之。

師道高介有節，安貧樂道。於諸經尤邃《詩》、《禮》，為文精深雅奧。喜作詩，自云學黃庭堅，至其高處，或謂過之，然小不中意，輒焚去，今存者才十一。世徒喜誦其詩文，至若奧學至行，或莫之聞也。嘗銘黃樓，曾子固謂如秦石。

初，游京師逾年，未嘗一至貴人之門，傅堯俞欲識之，先以問秦觀，觀曰：「是人非持刺字、俯顏色、伺候乎公卿之門者，殆難至也。」堯俞曰：「非所望也，吾將見之，懼其不吾見也，子能介於陳君乎？」知其貧，懷金欲為饋，比至，聽其論議，益敬畏，不敢出。章惇在樞府，將薦於朝，亦屬觀延致。師道答曰：「辱書，諭以章公降屈年德，以禮見招，不佞何以得此，豈侯嘗欺之耶？公卿不下士，尚矣，乃特見於今而親於其身，幸孰大焉。愚雖不足以齒士，猶當從侯之後，順下風以成公之名。然先王之制，士不傳贄為臣，則不見於王公，所以成禮而其敝必至自鬻，故先王謹其始以為之防，而為士者世守焉。師道於公，前有貴賤之嫌，後無平生之舊，公雖可見，禮可去乎？且公之見招，蓋以能守區區之禮也，若昧冒法義，聞命走門，則失其所以見招，公又何取焉。雖然，有一於此，幸公之他日成功謝事，幅巾東歸，師道當御款段，乘下澤，候公於東門外，尚未晚也。」及惇為相，又致意焉，終不往。官潁時，蘇軾知州事，待之絕席，欲參諸門弟子間，而師道賦詩有「向來一瓣香，敬為曾南豐」之語，其自守如是。

與趙挺之友婿，素惡其人，適預郊祀行禮，寒甚，衣無綿，妻就假於挺之家，問所從得，卻去，不肯服，遂以寒疾死。