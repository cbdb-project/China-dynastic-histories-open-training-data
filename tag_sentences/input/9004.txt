仁宗體天法道極功全德神文聖武睿哲明孝皇帝，諱禎，初名受益，真宗第六子，母李宸妃也。大中祥符三年四月十四日生。章獻皇后無子，取為己子養之。天性仁孝寬裕，喜慍不形於色。七年，封慶國公。八年，封壽春郡王，講學於資善堂。天禧元年，兼中書令。明年，進封升王。九月丁卯，冊為皇太子，以參知政事李迪兼太子賓客。癸酉，謁太廟。四年，詔五日一開資善堂，太子秉笏南鄉立，聽輔臣參決諸司事。乾興元年二月戊午，真宗崩，遺詔太子即皇帝位，尊皇后為皇太后，權處分軍國事。遣使告哀契丹。己未，大赦，除常赦所不原者。百官進官一等，優賞諸軍。山陵諸費，毋賦於民。庚申，命丁謂為山陵使。出遺留物賜近臣、宗室、主兵官。甲子，聽政於崇政殿西廡。乙丑，以生日為乾元節。丙寅，遣使以先帝遺留物遺契丹。進封涇王元儼為定王，賜贊拜不名。以丁謂為司徒兼侍中、尚書左僕射，馮拯為司空兼侍中、樞密使、尚書右僕射，曹利用為尚書左僕射兼侍中。戊辰，貶道州司馬寇準為雷州司戶參軍，尚書戶部侍郎李迪為衡州團練副使，宣徽南院使曹瑋為左衛大將軍。

三月乙酉，作受命寶。庚寅，初御崇德殿，太後設幄次於承明殿，垂簾以見輔臣。

夏四月壬子，遣使以即位告契丹。丙寅，交州來貢。

五月乙亥，錄繫囚，雜犯死罪遞降一等，杖以下釋之。

六月己酉，命參知政事王曾按視山陵皇堂。丁巳，契丹使來祭奠吊慰。庚申，入內內侍省押班雷允恭坐擅移皇堂伏誅。丁謂罷為太子少保、分司西京。甲子，改命馮拯為山陵使。丙寅，降參知政事任中正為太子賓客。

秋七月辛未，馮拯加昭文館大學士，王曾為中書侍郎、同中書門下平章事、集賢殿大學士，呂夷簡、魯宗道參知政事。乙亥，遣使報謝契丹。丙子，樞密副使錢惟演為樞密使。戊寅，改翼祖定陵為靖陵。辛卯，貶丁謂為崖州司戶參軍。

八月壬寅，遣使賀契丹主及其妻生日、正旦。乙巳，皇太后同御承明殿垂簾決事。

九月壬申，告大行皇帝謚於天地、宗廟、社稷。癸酉，上謚冊於延慶殿。己卯，命以天書從葬。

冬十月壬寅，契丹使來賀即位。己酉，葬真宗皇帝於永定陵。詔中外避皇太后父諱。己未，祔真宗神主於太廟，廟樂曰《大明之舞》，以莊穆皇后配。辛酉，降東、西京囚罪一等，杖以下釋之。蠲山陵役戶及靈駕所過民田租。

十一月丁卯朔，錢惟演罷。甲戌，唃厮囉、立遵求內附。乙亥，以皇太后生日為長寧節。辛巳，初御崇政殿西閣講筵，命侍講孫奭、馮元講《論語》。壬午，以張知白為樞密副使。十二月壬戌，契丹使來賀明年正旦。是歲，蘇州水，滄州海潮溢，詔振恤被水及溺死之家。南平王李公蘊遣使進貢。

天聖元年春正月丙寅朔，改元。庚午，契丹使初來賀長寧節。癸未，命三司節浮費，遂立計置司。戊子，以京東、淮南水災，遣使安撫。辛卯，發卒增築京城。

二月戊戌，許唃厮囉歲一入貢。丁巳，奉安太祖、太宗御容於南京鴻慶宮。壬戌，減諸節齋醮道場。

三月甲戌，奉安真宗御容於西京應天院。丙子，詔減西京囚罪一等，徒以下釋之。賜城中民八十以上者茶帛，仍復其家。甲申，詔自今營造，三司度實給用。辛卯，司天監上《崇天歷》。行淮南十三山場貼射茶法。

夏四月辛丑，罷禮儀院。丁未，乾元節，百官及契丹使初上壽於崇德殿。癸丑，詔文武官奏蔭親屬從本資。丁巳，詔近臣舉諫官、御史各一人。

五月甲子，行陜西、河北入中芻糧見錢法。庚午，詔禮部貢舉。辛未，錄繫囚。甲戌，命魯宗道按視滑州決河。庚寅，議皇太后儀衛制同乘輿。

六月甲辰，罷江寧府溧水縣採丹砂。乙卯，禁毀錢鑄鐘。

秋七月壬申，除戎、瀘州虛估稅錢。詔職田遇水旱蠲租如例。辛巳，蠲天下逋負。

八月乙未，募民輸芟塞滑州決河。丙申，下德音，減天下囚罪一等，杖以下釋之。廢鄆州東平馬監，以牧地賦民。甲寅，芝生天安殿柱。

九月丙寅，馮拯罷，以王欽若為門下侍郎、同中書門下平章事、昭文館大學士。辛巳，詔凡舉官未改轉而坐贓者，舉主免劾。庚寅，宴崇德殿。

閏月甲午，詔裁造院女工及營婦配南北作坊者，並釋之。戊戌，寇準卒於雷州。己亥，馮拯卒。丁未，禁彭州九隴縣採金。丁巳，禁伎術官求輔臣、宗室薦舉。

冬十月辛酉朔，徙陜西緣邊軍馬屯內地。

十一月丁酉，詔諸州配囚，錄具獄與地里，上尚書刑部詳覆。禁兩浙、江南、荊湖、福建、廣南路巫覡挾邪術害人者。戊午，置益州交子務。是歲，甘、沙州來貢，涇原咩迷卞杏家族納質內附。

二年春二月庚午，遣內臣收瘞汴口流尸，仍祭奠之。

三月丁酉，奉安真宗御容於景靈宮奉真殿。癸卯，王欽若上《真宗實錄》。是月，賜禮部奏名進士、諸秋及第出身四百八十五人。

夏四月辛酉，詔三司歲市紬、絹非土產者罷之。乙酉，錄晉石氏後。

五月乙未，錄繫囚。

六月壬申。罷天慶、天祺、天貺、先天、降聖節宮觀然燈。

秋七月癸丑，奉安真宗御容於玉清昭應宮安聖殿。

八月丙辰朔，宴崇德殿，初用樂之半。詔舉官己遷改而貪污者，舉主以狀聞，聞而不以實者坐之。己卯，幸國子監，謁孔子，遂幸武成王廟。甲申，太白入太微垣。

九月辛卯，祠太一宮，賜道左耕者茶帛。

冬十月丙辰，奉安真宗御容於洪福院。

十一月甲午，加上真宗謚。乙未，朝饗玉清昭應、景靈宮。丙申，饗太廟。丁酉，祀天地於圜丘，大赦。百官上尊號曰聖文睿武仁明孝德皇帝，上皇太后尊號曰應元崇德仁壽慈聖皇太后。賜百官諸軍加等。乙巳，立皇后郭氏。辛亥，加恩百官。十二月庚午，詔開封府每歲正旦、冬至禁刑三日。是歲，龜茲、甘肅來貢。

三年春正月辛卯，長寧節，近臣及契丹使初上皇太后壽於崇政殿。

二月戊寅，詔陜西災傷州軍，盜廩穀非傷主者，刺配鄰州牢城，徒減一等。

夏四月丁丑，詔三館繕書藏太清樓。

五月庚寅，錄繫囚。癸巳，幸御莊觀刈麥，聞民舍機杼聲，賜織婦茶帛。己亥，賜隱士林逋粟帛。己酉，禁臣僚奏薦無服子弟。

六月壬戌，太白晝見。癸酉，環、原州屬羌叛寇邊，環慶都監趙士隆等死之，遣使者安撫陜西。

秋七月戊子，詔諸路轉運使察舉知州、通判不任事者。丙午，詔邊戶為羌所擾者蠲租，復役二年。

八月戊午，以忠州鹽井歲增課、夔州奉節巫山縣舊藉民為營田、萬州戶有稅者歲糴其穀，皆為民害，詔悉除之。辛未，蠲陜西州軍旱災租賦。

九月乙巳，詔司天監奏災異據占書以聞。

冬十月乙卯，太白犯南斗。辛酉，晏殊為樞密副使。

十一月己卯朔，罷貼射茶法。辛卯，以襄州水蠲民租。晉、絳、陜、解州饑，發粟振之。戊申，王欽若卒。十二月癸丑，王曾為門下侍郎、昭文館大學士，張知白同中書門下平章事、集賢殿大學士。乙丑，張旻為樞密使。戊寅，太白晝見。是歲，龜茲、甘州、于闐來貢。環、慶蕃部嵬逋等內附。補涇原降羌首領潘徵為本族軍主。

四年春正月己亥，命章得象與流內銓同試百司人。庚子，涇原兵破康奴族。

二月甲寅，詔吏犯贓至流，按察官失舉者，並劾之。庚午，置西界和市場。

三月甲申，詔轉運使、提點刑獄罷勸農司。己亥，鄜延蕃部首領曹守貴等內附。

夏四月壬子，詔京東西、河北、淮南平谷價。

五月己卯，詔禮部貢舉。壬午，詔大闢疑者奏讞，有司毋輒舉駁。戊子，錄繫囚。己亥，詔士有文而行不副者，州郡毋得薦送。

閏月戊申，減江、淮歲漕米五十萬石。除舒州太湖等九茶場民逋錢十三萬緡。己酉，詔補太廟室長、齋郎。辛亥，復陜西永豐渠以通解鹽。

六月丁亥，建、劍、邵武等州軍大水，詔賜被災家米二石，溺死者官瘞之。庚寅，大雨震電，京師平地水數尺。辛卯，避正殿，減常膳。丁酉，降天下囚罪一等，徒以下釋之。畿內、京東西、淮南、河北被水民田蠲其租。癸卯，詔官物漂失，主典免償。流徙者，所在撫存之。秋七月戊申，禦長春殿，復常膳。辛未，減兩川歲輸錦綺，易綾紗為絹，以給邊費。壬申，詔諸路轉運使舉所部官通經術者。

八月丁亥，築泰州捍海堰。己丑，詔施州溪峒首領三年一至京師。

九月乙卯，詔孫奭、馮元舉京朝官通經術者。庚申，詔禮部貢院：諸科通三經者薦擢之。錄周世宗從孫柴元亨為三班奉職。辛未，廢襄、唐州營田務，以田賦民。

冬十月甲戌朔，日有食之。壬辰，詔郎中以上致仕，賜一子官。甲午，昏霧四塞。丙申，奉安真宗御容於鴻慶宮。

十二月丁丑，發米六十萬斛貸畿內饑。丁亥，帝白太后，欲元日先上太后壽乃受朝，太后不可。王曾奏曰：「陛下以孝奉母儀，太后以謙全國體，請如太后令。」

五年春正月壬寅朔，初率百官上皇太后壽於會慶殿，遂御天安殿受朝。己未，晏殊罷。戊辰，以夏竦為樞密副使。

二月癸酉，命呂夷簡、夏竦修先朝國史，王曾提舉。丙子，詔振京東流民。丁丑，西域僧法吉祥等來獻梵書。

三月戊申，賜禮部奏名進士、諸科及第出身一千七十六人。秦州地震。罷瓊州歲貢玳瑁、龜皮、紫貝。

夏四月壬辰，壽寧觀火。

五月庚子朔，詔武臣子孫習文藝者，聽奏文資。壬寅，太白晝見。丙午，閱諸班騎射。辛亥，錄繫囚。辛酉，命呂夷簡等詳定編敕。癸亥，楚王元佐薨。是月，京畿旱，磁州蟲食桑。六月甲戌，祈雨於玉清昭應宮、開寶寺。丙子，詔決畿內繫囚。丁丑，雨。癸未，罷諸營造之不急者。

秋七月己亥朔，振秦州水災，賜被溺家錢米。丙辰，發丁夫三萬八千、卒二萬一千、緡錢五十萬塞滑州決河。詔察京東被災縣吏不職者以聞。

九月庚戌，閱龍衛神勇軍習戰。

冬十月辛未，罷陜西青苗錢。癸酉，奉安真宗御容於慈孝寺崇真殿。己丑，頒新定《五服敕》。甲午，同皇太后幸御書院，觀太宗、真宗御書。乙未，詔西川、廣南在官物故者，遣人護送其家屬還鄉，官為給食。丙申，滑州言河平。

十一月丁酉朔，以陜西旱蝗，減其民租賦。庚子，遣使河北體量安撫。壬寅，復作指南車。辛亥，朝饗景靈宮。壬子，饗太廟。癸丑，祀天地於圜丘，大赦。賀皇太后於會慶殿。丁巳，恭謝玉清昭應宮。十二月辛未，加恩百官。甲戌，詔輔臣南郊恩例外，更改一子官。丁亥，詔百官宗室受賂、冒為親屬奏官者毋赦。是歲，甘州及南平國王李公蘊遣人來貢。京兆府、邢，洺州蝗。華州旱，虸方蟲食苗。

六年春正月己酉，罷兩川乾元節歲貢織佛。戊午，罷提點刑獄。

二月庚辰，大風，晝晦。壬午，張知白薨。

三月丙申朔，日有食之。壬子，以張士遜同中書門下平章事、集賢殿大學士。癸丑，以姜遵為樞密副使。己未，以范雍為樞密副使。壬戌，作西太一宮。

夏四月戊辰，詔審官、三班院、吏部流內銓、軍頭司各引對所理公事。自帝為皇太子，輔臣參決諸司事於資善堂，至是始還有司。丁丑，貸河北流民復業者種食，復是年租賦。癸未，命官減三司歲調上供物。甲申旦，有星大如斗，自北流至西南，光燭地，有聲如雷。庚寅，下德音，以星變齋居，不視事五日。降畿內囚死罪，流以下釋之。罷諸土木工。振河北流民過京師者。

五月乙未朔，交址寇邊。

六月丙寅，罷戎、瀘諸州穀稅錢。

秋七月壬子，江寧府、揚、真、潤州江水溢，壞官民廬舍，遣使安撫振恤。

八月乙丑，詔免河北水災州軍秋稅。乙亥，河決澶州王楚埽。丙戌，錄唐張九齡後。

九月己亥，詔京朝官任內，五人同罪奏舉者，減一任。癸卯，祠西太一宮。甲辰，詔河北災傷，民質桑土與人者悉歸之，候歲豐償所貸。乙巳，遣使修諸路兵械。

冬十月甲申，除福州民逋官莊錢十二萬八千緡。

十一月戊午，京西言穀斗十錢。十二月癸亥，祠西太一宮。是歲，甘州、三佛齊來貢。

七年春正月癸卯，曹利用罷。丙辰，降利用為左千牛衛上將軍。

二月庚申朔，魯宗道卒。甲子，詔文臣歷邊有材勇、武臣之子有節義者，與換官，三路任使。丙寅，張士遜罷，以呂夷簡同中書門下平章事、集賢殿大學士。丁卯，以夏竦、薛奎參知政事，陳堯佐為樞密副使。癸酉，貶曹利用為崇信軍節度副使、房州安置，未至，自殺。乙酉，以河北水災，委轉運使察官吏，不任職者易之。

閏月癸巳，募民入粟以振河北。戊申，禁京城創造寺觀。壬子，復制舉六科，增高蹈丘園、沉淪草澤、茂才異等科，置書判拔萃科及試武舉。癸酉，置理檢使，以御史中丞為之。

三月乙丑，詔吏胥受賕毋用蔭。辛巳，詔契丹饑民所過給米，分送唐、鄧等州，以閑田處之。癸未，詔百官轉對，極言時政闕失，在外者實封以聞。

夏四月庚寅，赦天下，免河北被水民租賦。辛卯，南平王李公蘊卒，其子德政遣人來告，以為交址郡王。

五月乙未朔，詔禮部貢舉。庚申，詔戒文弊。己巳，頒新令。庚午，詔先朝文武官自刺史、少卿、監以上，並錄其後。癸酉，錄繫囚。庚辰，御承明殿，臣僚請對者十九人，日昃乃罷。

六月壬辰，置益、梓、廣南路轉運判官。丁未，大雷雨，玉清昭應宮災。甲寅，王曾罷。

秋七月癸亥，以玉清昭應宮災，遣官告諸陵，詔天下不復繕修。乙亥，詔殿直以上毋得換文資。乙酉，罷諸宮觀使。

八月丁亥朔，日有食之。詔罷天下職田，官收其入，以所直均給之。己丑，以呂夷簡為昭文館大學士。辛卯，夏竦復為樞密副使，陳堯佐、王曙並參知政事。己亥，詔命官犯正入贓，毋使親民。

冬十月壬寅，閱虎翼武騎卒習戰。丙午，京師地震。詔知州軍歲舉判、司、簿、尉可縣令者一人。

十一月癸亥，冬至，率百官上皇太后壽於會慶殿，遂御天安殿受朝。庚午，詔天下孤獨疾病者，致醫藥存視。詔周世宗後，凡經郊祀，錄其子孫一人。是歲，河北水。遣使決囚，振貧，瘞溺死者，給其家緡錢，察官吏貪暴不恤民者。龜茲、下溪州黔州蠻來貢。

八年春正月甲戌，曹瑋卒。辛巳，作會聖宮於西京永安縣。

二月戊子，詔五代時官三品以上告身存者，子孫聽用蔭。

三月壬申，幸後苑，遂宴太清樓。乙亥，禁以財冒士族娶宗室女者。詔河北被水州縣毋稅牛。是月，賜禮部奏名進士、諸科及第出身八百二十二人。

五月甲寅，賜信州龍虎山張乾曜號澄素先生。丙辰，大雨雹。辛酉，錄繫囚。

六月癸巳，呂夷簡上新修國史。己亥，詔御史臺獄勿關糾察司。乙巳，親試書判拔萃科及武舉人。

秋七月丙子，策制舉人。

八月丙戌，詔詳定鹽法。丁亥，詔近臣宗室觀祖宗御書於龍圖、天章閣，又觀瑞穀於元真殿，遂宴蕊珠殿。戊子，詔流配人道死者，其妻子給食送還鄉里。

九月癸丑，復置諸路提點刑獄官。丙辰，罷轉對。乙丑，姜遵卒。己巳，以趙稹為樞密副使。

冬十月壬辰，奉安太祖御容於太平興國寺開先殿。丙申，弛三京、河中府、穎、許、汝、鄭、鄆、濟、衛、晉、絳、虢、亳、宿等二十八州軍鹽禁。壬寅，置天章閣待制。

十一月丙寅，朝饗景靈宮。丁卯，饗太廟。戊辰，祀天地於圜丘，大赦。賀皇太后於會慶殿。十二月癸未，加恩百官。辛丑，西平王趙德明、交址王李德政並加賜功臣。是歲，高麗、占城、邛部川都蠻來貢。

九年春正月辛亥，詔諸路轉運判官員外郎以上，遇郊聽任子弟。丙辰，長寧節，百官初上皇太后壽於會慶殿。辛未，減畿內民租。

二月癸巳，詔復郡縣職田。

三月甲寅，奉安太祖、太宗、真宗御容於會聖宮。

夏四月戊寅，詔以隴州論平民五人為劫盜抵死，主者雖更赦，並從重罰。乙巳，閱大樂。

五月乙丑，錄繫囚。

六月庚辰，宋綬上《皇太后儀制》。

秋七月丙午朔，契丹使來告其主隆緒殂，遣使祭奠吊慰，及賀宗真立。

九月癸亥，祠西太一宮，賜道左耕者茶帛。

冬十月丙戌，詔公卿大夫勵名節。乙未，詔常參官已授外任，毋得奏舉選人。辛丑，罷益、梓、廣南路轉運判官。

閏月戊辰，翰林侍讀學士孫奭請老，命知兗州，曲宴太清樓送之。

十一月丁亥，馳兩川礬禁。己丑，祈雪於會靈觀。丁酉，出知雜御史曹修古，御史郭勸、楊偕，推直官段少連。十二月甲寅，詔吏部銓選人父母年八十以上者，權注近官。辛酉，大風三日。是歲，契丹主及其國母遣使來致遺留物及謝吊祭。南平王李德政遣人謝加恩。龜茲、沙州來貢。女真晏端等百八十四人內附。

明道元年春二月癸卯，呂夷簡上《三朝寶訓》。丙午，詔仕廣南者毋過兩任，以防貪黷。庚戌，以張士遜同中書門下平章事、集賢殿大學士。戊午，錄故宰臣孫，並試將作監主簿。甲子，詔員外郎以上致仕者，錄其子校書郎，三丞以上齋郎。丁卯，以真宗順容李氏為宸妃，是日妃薨。

三月戊子，頒《天聖編敕》。戊戌，以江、淮旱，遣使與長吏錄繫囚，流以下減一等，杖笞釋之。己亥，除婺、秀州丁身錢。

夏四月丙午，錄繫囚。戊午，知棣州王涉坐冒請官地為職田，配廣南牢城。

五月癸酉，遣使點檢河北城池器甲，密訪官吏能否。壬午，廢杭、秀二州鹽場。

秋七月丙申，詔諸路轉運使舉國子監講官。丁酉，王曙罷。太白晝見，彌月乃滅。

八月辛丑，以晏殊為樞密副使。丙午，晏殊參知政事。甲寅，以楊崇勛為樞密副使。辛酉，授唃厮囉為寧遠大將軍、愛州團練使。壬戌，大內火，延八殿。癸亥，移御延福宮。甲子，以呂夷簡為修內使。乙丑，詔群臣直言闕失。丁卯，大赦。

九月庚寅，重作受命寶。丙申，皇太后出金銀器易左藏緡錢二十萬，以助修內。

冬十月庚子，黃白氣五貫紫微垣。丁巳，詔漢陽軍發廩粟以振饑民。

十一月甲戌，以修內成，恭謝天地於天安殿，謁太廟，大赦，改元，百官進秩，優賞諸軍。是日還宮。己卯，冬至，率百官賀皇太后於文德殿，御天安殿受朝。壬辰，延州言夏王趙德明卒。癸巳，以德明子元昊為定難軍節度使、西平王。十二月壬寅，以楊崇勛為樞密使。戊午，詔獲劫盜者奏裁，毋擅殺。壬戌，西北有蒼白氣亙天。是歲，京東、淮南、江東饑。

二年春正月己卯，詔發運使以上供米百萬斛振江、淮饑民，遣使督視。

二月戊戌，含譽星見東北方。庚子，詔江、淮民饑死者，官為之葬祭。乙巳，皇太后服袞衣、儀天冠饗太廟，皇太妃亞獻，皇后終獻。是日，上皇太后尊號曰應元齊聖顯功崇德慈仁保壽皇太后。丁未，祀先農於東郊，躬耕籍田，大赦。百官上尊號曰睿聖文武體天法道仁明孝德皇帝。

三月庚午，加恩百官。丁亥，祈雨於會靈觀、上清宮、景德開寶寺。庚寅，以皇太后不豫，大赦，除常赦所不原者。乾興以來貶死者復官，謫者內徙。甲午，皇太后崩，遺詔尊皇太妃為皇太后。呂夷簡為山陵使。

夏四月丙申朔，出大行皇太后遺留物賜近臣。壬寅，追尊宸妃李氏為皇太后，至是帝始知為宸妃所生。甲辰，以大行皇太后山陵五使並兼追尊皇太后園陵使。戊申，聽政於崇政殿西廂。己酉，罷乾元節上壽。壬子，詔臣僚、宗戚、命婦毋得以進獻祈恩澤，及緣親戚通表章。罷創修寺觀。帝始親政，裁抑僥幸，中外大悅。癸丑，召還宋綬、范仲淹。丙辰，內侍江德明等並坐交通請謁黜。己未，呂夷簡、張耆、夏竦、陳堯佐、範雍、趙稹、晏殊皆罷。以張士遜為昭文館大學士，李迪同中書門下平章事、集賢殿大學士，王隨參知政事，李諮為樞密副使，王德用簽書樞密院事。壬戌，御紫宸殿，以張士遜為山陵使兼園陵使。癸亥，上大行太后謚曰莊獻明肅，追尊宸妃李氏為皇太后，謚曰莊懿。

五月戊辰，詔禮部貢舉。癸酉，詔中外勿輒言皇太后垂簾日事。乙亥，罷群牧制置使。丙子，命宰臣張士遜撰《謝太廟》及《躬耕籍田記》。檢討宋祁言，皇太后謁廟非後世法，乃止撰《籍田記》。戊寅，錄繫囚。

六月甲午朔，日有食之。壬寅，錄周世宗及高季興、李煜、孟昶、劉繼元、劉鋹後。癸卯，命審刑、大理詳定配隸刑名。戊午，減天下歲貢物。

秋七月丁丑，詔知耀州富平縣事張龜年增秩再任，以其治行風告天下。戊子，詔以蝗旱，去尊號「睿聖文武」四字，以告天地宗廟，仍令中外直言闕政。

八月甲午朔，契丹使來吊慰祭奠。壬寅，作奉慈廟。甲辰，詔中外毋避莊獻明肅太后父諱。丁巳，置端明殿學士。

九月甲戌，幸洪福院，臨莊懿太后梓宮。丙子、壬午，臨如之。

冬十月癸巳朔，太白犯南斗。甲午，禁登州民採金。丁酉，祔葬莊獻明肅皇太后、莊懿皇太后於永定陵。甲辰，詔以兩川歲貢綾錦羅綺紗，以三之二易為絲由絹，供軍須。己酉，祔莊獻明肅太后、莊懿太后神主於奉慈廟。癸丑，下德音，降東、西京囚罪一等，徒以下釋之。緣二太后陵應奉民戶，免租賦科役有差。丙辰，贈周王祐為皇太子。戊午，張士遜、楊崇勛罷，以呂夷簡為門下侍郎、同中書門下平章事、昭文館大學士，王曙為樞密使，王德用為樞密副使，宋綬參知政事，蔡齊為樞密副使。

十一月癸亥朔，薛奎罷。詔增宗室奉。太白犯南斗。乙丑，追冊美人張氏為皇后。甲戌，贈寇準為中書令。十二月丙申，復置提點刑獄。丁酉，詔諸路轉運使、副，歲遍歷所部，仍令州軍具所至月日以聞。甲辰，以京東饑，出內藏絹二十萬代其民歲輸。乙巳，詔修周廟。丁未，詔臺官非中丞、知雜保薦者勿任。戊申，出宮人二百。乙卯，廢皇后郭氏為凈妃、玉京沖妙仙師，居長寧宮。御史中丞孔道輔率諫官、御史，大呼殿門請對，詔宰相告以皇后當廢狀。丙辰，出道輔及諫官范仲淹，仍詔臺諫自今毋相率請對。丁巳，詔明年改元。禁邊臣增置堡砦。是歲，畿內、京東西、河北、河東、陜西蝗，淮南、江東、兩川饑，遣使安撫，除民租。注輦國來貢。

景祐元年春正月甲子，發江、淮漕米振京東饑民。丙寅，詔開封府界諸縣作糜粥以濟饑民，諸災傷州軍亦如之。戊辰，詔三司鑄景祐元寶錢。甲戌，詔執政大臣議兵農可更制者以聞。詔募民掘蝗種，給菽米。癸未，詔禮部所試舉人十取其二，進士三舉、諸科五舉嘗經殿試，進士五舉年五十、諸科六舉年六十，及曾經先朝御試者，皆以名聞。甲申，淮南饑，出內藏絹二十萬代其民歲輸。丁亥，置崇政殿說書。庚寅，詔停淮南上供一年。

二月乙未，罷書判拔萃科。辛丑，詔禮部貢院：諸科舉人七舉者，不限年，並許特奏名。甲辰，權減江、淮漕米二百萬石。戊申，詔麟、府州振蕃、漢饑民。

三月壬午，免諸路災傷州軍今年夏稅。癸未，詔解州畦戶逋鹽蠲其半。是月，賜禮部奏名進士、諸科及第出身七百八十三人。

夏四月丁酉，開封府判官龐籍言，尚美人遣內侍稱教旨免工人市租。帝為杖內侍，仍詔有司自今宮中傳命，毋得輒受。癸丑，詔置殿中侍御史、監察御史裏行。

五月辛酉，出布十萬端，易錢糴河北軍儲。丁卯，禁民間織錦刺繡為服飾。西川歲織錦上供亦罷之。癸酉，詔臺諫未曾歷郡守者與郡。壬午，錄繫囚。是月，契丹主宗真之母還政於子，出居慶陵。

六月壬辰，交州民六百餘人內附。庚子，免畿內被災民稅之半。己酉，策制舉、武舉人。乙卯，詔州縣官非理科決罪人至死者，並奏聽裁。

閏月甲子，泗州淮、汴溢。己巳，常州無錫縣大風發屋。乙亥，毀天下無額寺院。壬午，罷造玳瑁、龜筒器。

秋七月丙申，賜壽州下蔡縣被溺之家錢有差。己亥，樞密使王曙加同平章事。辛丑，詔文武提刑毋得互相薦論。壬子，詔轉運使與長吏，舉所部官專領常平倉粟。甲寅，河決澶州橫隴埽。

八月庚申，薛奎卒。壬戌，有星孛於張、翼。癸亥，王曙卒。甲子，月犯南斗。戊辰，帝不豫。庚午，以王曾為樞密使。辛未，以星變，大赦，避正殿，減常膳，輔臣奏事延和殿閣。壬申，詔凈妃郭氏出居於外，美人尚氏入道，楊氏安置別宅。

九月壬辰，百官請只日御前殿，如先帝故事，詔可。丁酉，帝康復，御正殿，復常膳。甲辰，詔立皇後曹氏。丙午，熒惑犯南斗。

冬十月庚申，罷淮南、江、浙、荊湖制置發運使，詔淮南轉運兼發運事。乙亥，作郊廟《景安》、《興安》、《祐安》之曲。

十一月己丑，冊曹氏為皇后。癸丑，作《大安》之曲以饗聖祖。十二月癸酉，賜西平王趙元昊佛經。是歲，南平王李德政獻馴像二，詔還之。開封府、淄州蝗。

二年春正月癸丑，置邇英、延義二閣，寫《尚書·無逸》篇於屏。

二月戊午，御延福宮觀大樂。癸亥，舊給事資善堂者皆推恩。戊辰，李迪罷，以王曾為門下侍郎、同中書門下平章事、集賢殿大學士，王隨、李諮知樞密院事，蔡齊、盛度參知政事，王德用、韓億同知樞密院事。

三月戊申，出內庫珠賜三司，以助經費。

夏四月庚午，詔天下有知樂者，所在薦聞。

五月甲午，獠寇雷、化州，詔桂、廣會兵討之。丙申，錄繫囚。庚子，議太祖、太宗、真宗廟並萬世不遷。南郊升侑上帝，以太祖定配，二宗迭配。丙午，降天下系囚罪一等，杖以下釋之。丁未，廣西言鎮寧州蠻入寇。

六月丁巳，詔幕職官初任未成考毋薦。乙亥，頒《一司一務及在京敕》。鎮寧蠻請降。

秋七月戊申，廢西京採柴務，以山林賦民，官取十之一。

八月壬子朔，詔輕強盜法。甲寅，宴紫宸殿，初用樂。甲戌，幸安肅門炮場閱習戰。己卯，置提點銀銅坑冶鑄錢官。

九月壬寅，按新樂。己酉，作睦親宅。命中丞杜衍等汰三司胥吏。宋綬上《中書總例》。

冬十月辛亥朔，復置朝集院。癸亥，復群牧制置使。丁卯，詔諸路歲輸緡錢，福建、二廣易以銀，江東以帛。庚午，熒惑犯左執法。

十一月戊子，廢後郭氏薨。癸巳，朝饗景靈宮。甲午，饗太廟、奉慈廟。乙未，祀天地於圜丘，大赦。錄五代及諸國後。宗室任諸司使以下至殿直者，換西班官。百官上尊號曰景祐體天法道欽文聰武聖神孝德皇帝。丁未，加恩百官。十二月壬子，加唃厮囉為保順軍留後。丙子，詔長吏能導民修水利闢荒田者賞之。是歲，以鎮戎軍薦饑，貸弓箭手粟麥六萬石。

三年春正月壬辰，追復郭氏為皇后。丁酉，葬皇后郭氏。

二月丙辰，命官較太常鐘律。壬戌，詔兩制、禮官詳定京師士民服用、居室之制。甲子，以廣南兵民苦瘴毒，為置醫藥。丁卯，修陜西三白渠。

三月癸巳，復商賈以見錢算請官茶法。乙未，觀新定鐘律。戊戌，詔兩省、卿監、刺史、閣門以上致仕，給奉如分司官，長吏歲時勞賜之。改維州為威州。夏五月庚辰，購求館閣逸書。丙申，錄繫囚。丙戌，天章閣待制范仲淹坐譏刺大臣，落職知饒州。集賢校理余靖、館閣校勘尹洙、歐陽修並落職補外。詔戒百官越職言事。

六月壬申，虔、吉州水溢，壞城郭、廬舍，賜被溺家錢有差。

秋七月丁亥，禁民間私寫編敕、刑書。乙未，置大宗正司。庚子，大雨震電。太平興國寺災。辛丑，降三京罪囚一等，徒以下釋之。

八月己酉，班民間冠服、居室、車馬、器用犯制之禁。乙卯，月犯南斗。

九月庚辰，幸睦親宅宴宗室。癸巳，熒惑犯南斗。是月，定申心喪解官法。

冬十月丁未，命章得象等考課諸路提刑。甲寅，作朝集院。

十一月戊寅，保慶皇太后楊氏崩。辛卯，上保慶太后謚曰莊惠。十二月丙寅，李諮卒。丁卯，王德用知樞密院事，章得象同知樞密院事。是歲，南平王李德政、西南蕃來貢。南丹州莫淮戟內附。

四年春正月壬午，詔均諸州解額。

二月己酉，葬莊惠皇太后於永定陵。己未，祔神主於奉慈廟。庚申，德音：降東、西京及靈駕所過州縣囚罪一等，徒以下釋之。乙丑，置赤帝像於宮中祈嗣。

三月甲戌，置天章閣侍講。戊寅，詔禮部貢舉。

夏四月乙巳，呂夷簡上《景祐法寶新錄》。甲子，呂夷簡、王曾、宋綬、蔡齊罷，以王隨為門下侍郎、同中書門下平章事、昭文館大學士，陳堯佐同中書門下平章事、集賢殿大學士，盛度知樞密院事，韓億、程琳、石中立參知政事，王鬷同知樞密院事。

五月庚戌，皇子生，錄繫囚，降死罪一等，流以下釋之。是日，皇子薨。乙卯，以旱，遣使決三京繫囚。丙寅，芝生化成殿楹。

六月乙亥，杭州江潮壞堤，遣使致祭。戊子，出《神武秘略》賜邊臣。己丑，奉安太祖御容於揚州建隆寺。

秋七月丁未，詔河東、河北州郡密嚴邊備。戊申，有星數百西南流至壁東，大者其光燭地，黑氣長丈餘，出畢宿下。

八月甲戌，越州水，賜被溺民家錢有差。甲午，詔三司、轉運司毋借常平錢穀。冬十一月癸亥，罷登、萊賣金場。

十二月甲申，並、代、忻州並言地震，吏民壓死者三萬二千三百六人，傷五千六百人，畜擾死者五萬餘。遣使撫存其民，賜死傷之家錢有差。是歲，滑州民蠶成被，長二丈五尺。唃厮囉、龜茲、沙州來貢。

寶元元年春正月甲辰，雷。丙辰，以地震及雷發不時，詔轉運使、提舉刑獄按所部官吏。除並、代、忻州壓死民家去年秋糧。

二月壬申，詔復日御前殿。甲午，安化蠻寇宜、融州。

三月戊戌朔，王隨、陳堯佐、韓億、石中立罷，以張士遜為門下侍郎、同中書門下平章事、昭文館大學士，章得象同中書門下平章事、集賢殿大學士，王鬷、李若谷並參知政事，王博文、陳執中同知樞密院事。己亥，發邵、澧、潭三州駐泊兵討安化州蠻。是月，賜禮部奏名進士、諸科及第出身七百二十四人。

夏四月癸酉，王博文卒。乙亥，以張觀同知樞密院事。壬辰，除宜、融州夏稅。

五月乙巳，錄繫囚。

六月戊寅，罷舉童子。己卯，建州大水，壞民廬舍，賜死傷家錢有差，其無主者，官葬祭之。甲申，詔天下諸州月上雨雪狀。

秋七月壬戌，策制舉人。癸亥，策武舉人。

八月丁卯，復淮南、江、浙、荊湖制置發運使。庚辰，熒惑犯南斗。

九月戊申，詔應祀事，己受誓戒而失虔恭者，毋以赦原。賜宜、融州討蠻兵緡錢。

冬十月丙寅，詔戒百官朋黨。

十一月甲辰，詔廣西鈐轄進兵討安化蠻。乙巳，詔宜、融州民嘗從軍役者，免今夏稅，運糧者免其半。戊申，朝饗景靈宮。己酉，饗太廟及奉慈廟。庚戌，祀天地於圜丘，大赦，改元。百官上尊號曰寶元體天法道欽文聰武聖神孝德皇帝。乙卯，復奏舉縣令法。王曾薨。十二月癸亥朔，加恩百官。甲子，京師地震。丙寅，鄜延路言趙元昊反。甲戌，禁邊人與元昊互市。己卯，奉寧軍節度使、知永興軍夏竦兼涇原、秦鳳路安撫使，振武軍節度使、知延州範雍兼鄜延、環慶路安撫使。是歲，達州大水，黎州蠻來貢。

二年春正月己酉，王隨卒。辛亥，安化蠻平。癸丑，趙元昊表請稱帝、改元。

三月丁未，鑄皇宋通寶錢。乙卯，閱試衛士。戊午，賜陜西緣邊軍士緡錢。

夏四月癸亥，授唃厮囉二子瞎氈、磨氈角團練使。乙丑，放宮女二百七十人。壬申，免昭州運糧死蠻寇者家徭二年、賦租一年。丁亥，募河東、陜西民入粟實邊。

五月癸巳，詔近臣舉方略材武之士各二人。己亥，禁皇族及諸命婦、女冠、尼等非時入內。癸卯，命近臣同三司議節省浮費。丙午，遣使體量安撫陜西、河東。己酉，錄繫囚。壬子，王德用罷，以夏守贇知樞密院事。

六月壬戌，詔省浮費，自乘輿服御及宮掖所須，宜從簡約，若吏兵祿賜，毋概行裁減。戊辰，詔諸致仕官嘗犯贓者，毋推恩子孫。丁丑，益州火，焚廬舍三千餘區。壬午，削趙元昊官爵，除屬籍。

秋七月丁巳，詔宗室遇南郊及乾元節恩，許官一子，餘五歲授官。戊午，以夏竦知涇州兼涇原、秦鳳路沿邊經略安撫使、涇原路馬步軍都總管，範雍兼鄜延、環慶路沿邊經略安撫使、鄜延路馬步軍都總管。八月丁卯，以篳篥城唃廝波補本族軍主。甲戌，皇子生。丙子，降三京囚罪一等，徒以下釋之。辛巳，命輔臣報祠高禖。

九月壬寅，詔河北轉運使兼都大制置營田屯田事。乙卯，出內庫銀四萬兩易粟，振益、梓、利、夔路饑民。

十月庚午，賜麟、府州及川、陜軍士緡錢。甲申，詔兩川饑民出劍門關者勿禁。

十一月戊子朔，出內庫珠，易緡錢三十萬糴邊儲。丁酉，盛度、程琳罷，出御史中丞孔道輔。壬寅，以王鬷知樞密院事，宋庠參知政事。十二月庚申，詔審刑院、大理寺、刑部毋通賓客。壬申，詔：「御史闕員，朕自擇舉。」是歲，曹、濮、單州蝗。

康定元年春正月丙辰朔，日有食之。壬戌，賜國子監學田五十頃。是月，元昊寇延州，執鄜延、環慶兩路副都總管劉平、鄜延副都總管石元孫。詔陜西運使明鎬募強壯備邊。

二月丁亥，以夏守贇為宣徽南院使、陜西馬步軍都總管、經略安撫使。詔潼關設備。辛卯，月、太白俱犯昴。壬辰，夏守贇兼沿邊招討使。出內藏緡錢十萬賜戍邊禁兵之家。知制誥韓琦安撫陜西。白氣如繩貫日。甲午，括畿內、京東西、淮南、陜西馬。丙申，詔諸路轉運使、提刑訪知邊事者以聞。丁酉，詔樞密院同宰臣議邊事。辛丑，出內藏緡錢八十萬付陜西市糴軍儲。丙午，德音：釋延州、保安軍流以下罪，寇所攻掠地除今夏稅，戍兵及戰死者賜其家緡錢。是日改元，去尊號「寶元」字，許中外臣庶上封章言事。丁未，詔陜西量民力，蠲所科芻糧。癸丑，降範雍為尚書吏部侍郎、知安州。甲寅，出內庫珠償民馬直。

三月丙辰，詔大臣條陜西攻守策。癸亥，命韓琦治陜西城池。乙丑，閱虎翼軍習戰。辛未，詔延州錄戰沒軍士子孫，月給糧。丙子，大風，晝暝，是夜有黑氣長數丈，見東南。丁丑，罷大宴。詔中外言闕政。戊寅，王鬷、陳執中、張觀罷，以晏殊、宋綬知樞密院事，王貽永同知樞密院事。詔按察官舉才堪將帥者。庚辰，詔參知政事同議邊事。辛巳，德音：降天下囚罪一等，徒以下釋之。賜京師、河北、陜西、河東諸軍緡錢，蠲陜西夏稅十之二，減河東所科粟。

夏四月丙戌，省陜西沿邊堡砦。癸巳，詔諸戍邊軍月遣內侍存問其家，病致醫藥，死為斂葬之。甲午，遣使籍陜西強壯軍。乙未，契丹國母復遣使來賀乾元節。乙巳，增補河北強壯軍。丙午，鄜延路兵馬都監黃德和坐棄軍要斬。丁未，贈劉平、石元孫官，錄其子孫。辛亥，築延州金明栲栳砦。

五月甲寅朔，詔前殿奏事毋過五班，餘對後殿。命大官賜食。壬戌，張士遜致事，呂夷簡為門下侍郎、同中書門下平章事、昭文館大學士。癸酉，詔夏守贇進屯鄜州。戊寅，以夏竦為陜西馬步軍都總管兼招討使。是月，元昊陷塞門砦，兵馬監押王繼元死之，又陷安遠砦。

六月丙戌，詔假日御崇政殿視事如前殿。丁亥，以夏守贇同知樞密院事。甲午，降三京囚罪一等，徒以下釋之。乙未，南京鴻慶宮神御殿火。壬寅，遣使體量安撫京東、西。甲辰，增置陜西、河北、河東、京東西弓手。

秋七月乙丑，遣使以討元昊告契丹。庚午，閱諸軍習戰。戊寅，皇子昕為忠正軍節度使，封壽國公。

八月戊戌，禁以金箔飾佛像。癸卯，遣尚書屯田員外郎劉渙使邈川。戊申，夏守贇罷，以杜衍同知樞密院事。辛亥，詔范仲淹、葛懷敏領兵驅逐塞門等砦蕃騎出境，仍募弓箭手，給地居之。

九月甲寅，滑州河溢。戊午，李若谷罷，以宋綬、晁宗愨參知政事，鄭戩同知樞密院事。戊辰，以晏殊為樞密使，王貽永、杜衍、鄭戩並樞密副使。甲戌，詔使臣、諸班、諸軍有武藝者自陳。辛巳，閱諸軍習戰。是月，元昊寇三川砦，都巡檢楊保吉死之。又圍師子、定川堡，戰士死者五千餘人，遂陷乾溝、乾河、趙福三堡。環慶路兵馬副都總管任福破白豹城。

冬十月乙未，制銅符、木契、傳信牌。甲辰，錄方略士六十一人，授官有差。

十一月壬戌，有大星流西南，聲如雷者三。十二月癸未，出內藏庫絹一百萬助糴軍儲。詔南京祠大火。丙戌，詔以常平緡錢助糴軍儲。癸卯，宋綬卒。戊申，鑄當十錢權助邊費。

慶歷元年春正月辛亥朔，御大慶殿受朝。己未，加唃厮囉河西節度使。壬申，詔歲以春分祠高禖。是月，元昊請和。

二月己亥，壽國公昕薨。辛亥，罷大宴。京東西、淮、浙、江南、荊湖置宣毅軍。甲辰，詔臣僚受外任者，毋得因臨遣祈恩。丙午，京師雨藥。是月，元昊寇渭州，環慶路馬步軍副總管任福敗於好水川，福及將佐軍士死者六千餘人。

三月庚戌朔，修金堤。乙卯，詔止郡國舉人，勿以邊機為名希求恩澤。

夏四月甲申，以資政殿學士陳執中同陜西馬步軍都總管兼經略安撫沿邊招討等使、知永興軍。詔夏竦仍判永興軍。乙巳，下德音：降陜西囚死罪一等，流以下釋之。特支軍士緡錢，振撫邊民被鈔略者親屬。

五月丁巳，錄繫囚。甲子，出內藏緡錢一百萬助軍費。乙丑，追封皇長子為褒王，賜名昉。丁卯，罷陜西經略安撫沿邊招討都監。辛未，宋庠、鄭戩罷，以王舉正參知政事，任中師、任布為樞密副使。詔夏竦屯軍鄜州，陳執中屯軍涇州。癸酉，閱試衛士。

六月壬辰，詔陜西諸路總管司嚴邊備，毋輒入賊界，賊至則御之。乙巳，詔近臣舉河北、陜西、河東知州、通判、縣令。

秋七月丙辰，月掩心後星。戊午，月掩南斗。壬戌，置萬勝軍凡二十指揮。是月，元昊寇麟、府州。

八月戊寅，詔鄜延部署以兵援麟、府。甲申，河北置場括市戰馬，緣邊七州軍免括。乙未，毀潼關新置樓櫓。庚子，月掩歲星。乙巳，募民間材勇者補神捷指揮。是月，元昊寇金明砦，破寧遠砦，砦主王世但、兵馬監押王顯死之。陷豐州，知州王餘慶、兵馬監押孫吉死之。

九月壬子，命河東鑄大鐵錢。乙亥，復置義倉。

冬十月甲午，詔罷陜西都部署，分四路置使。置陜西營田務。己亥，罷銅符、木契。是月，修河北城池。

十一月壬子，置涇原路強壯弓箭手。丙辰，發廩粟，減價以濟京城民。甲子，朝饗景靈宮。乙丑，饗太廟、奉慈廟。丙寅，祀天地於圜丘，大赦，改元。蠲陜西來年夏稅十之二，及麟、府民二年賦租。臣僚許立家廟。功臣不限品數賜戟。增天下解額。弛京東八州鹽禁。是月，令江、饒、池三州鑄鐵錢。十二月丙子，加恩百官。丁丑，司天監上《崇天萬年歷》。戊寅，詔陜西四路總管及轉運使兼營田。甲午，置陜西護塞軍。是歲，湖南洞蠻知徽州楊通漢貢方物。

二年春正月丁巳，復京師榷鹽法。壬戌，詔以京西閑田處內附蕃族無親屬者。遣使河北募兵，及萬人者賞之。癸亥，詔磨勘院考提點刑獄功罪為三等，以待黜陟。

二月乙未，詔河北強壯刺手背為義勇軍。

三月甲辰朔，詔殿前指揮使、兩省都知舉武臣才堪為將者。丁巳，杜衍宣撫河東。辛酉，晁宗愨罷。己巳，契丹遣蕭英、劉六符來致書求割地。是月，賜禮部奏名進士、諸科及第出身八百三十九人。

夏四月戊寅，命御史中丞、諫官同較三司用度，罷其不急者。庚辰，知制誥富弼報使契丹。五月辛亥，錄繫囚。壬子，減皇后及宗室婦郊賜之半。甲寅，詔三館臣僚上封事及聽請對。丙辰，詔醫官毋得換右職。戊午，建大名府為北京。降河北州軍繫囚罪一等，杖、笞以下釋之。乙酉，罷左藏庫月進錢。戊辰，禁銷金為服飾。是月，契丹集兵幽州，聲言來侵，河北、京東皆為邊備。

六月甲戌，出內藏銀、紬、絹三百萬助邊費。癸未，以特奏名武藝人補三班。丙戌，置北平軍。丙申，閱蕃落將士騎射。戊戌，詔減省南郊臣僚賜與。

秋七月丙午，任布罷。丁未，詔軍校戰沒無子孫者，賜其家緡錢。戊午，大雨雹。以呂夷簡兼判樞密院事，章得象兼樞密使，晏殊加平章事。癸亥，富弼再使契丹。詔京官告病者，一年方聽朝參。

八月丁丑，策制舉人。戊寅，策武舉人試騎射。甲申，白氣貫北斗。戊子，出內藏庫緡錢十萬修北京行宮。己亥，遣使安撫京東，督捕盜賊。

九月丙午，呂夷簡改兼樞密使。乙丑，契丹遣耶律仁先、劉六符持誓書來。

閏月戊戌，罷河北民間科徭。是月，元昊寇定川砦，涇原路馬步軍副都總管葛懷敏戰沒，諸將死者十四人，元昊大掠渭州而去。

冬十月庚戌，刺陜西保捷軍。甲寅，遣使安撫涇原路。丙辰，知制誥梁適報使契丹。戊午，發定州禁軍二萬二千人屯涇原。庚申，詔恤將校陣亡，其妻女無依者養之宮中。丙寅，契丹遣使來再致誓書，報徹兵。

十一月壬申，黑氣貫北斗柄。辛巳，復都部署兼招討等使，命韓琦、范仲淹、龐籍分領之。甲申，以泰山處士孫復為國子監直講。是歲，占城獻馴像三。

三年春正月庚午朔，封皇子曦為鄂王。辛未，曦薨。丙子，減陜西歲市木三之一。辛巳，詔輔臣議蠲減天下賦役。戊子，詔錄將校死王事而無子孫者親屬。辛卯，置德順軍。壬辰，錄唐狄仁傑後。癸巳，元昊自名曩霄，遣人來納款，稱夏國。

二月丙午，賜陜西招討韓琦、范仲淹、龐籍錢各百萬。辛酉，立四門學。

三月壬申，閱衛士武技。戊子，呂夷簡罷為司徒、監修國史，與議軍國大事。以章得象為昭文館大學士，晏殊為集賢殿大學士並兼樞密使，夏竦為樞密使，賈昌朝參知政事。

夏四月戊戌朔，幸瓊林苑閱騎士。癸卯，遣保安軍判官邵良佐使元昊，許封冊為夏國主，歲賜絹十萬匹、茶三萬斤。甲辰，以韓琦、范仲淹為樞密副使。乙巳，詔夏竦還本鎮，以杜衍為樞密使。丙辰，以春夏不雨，遣使祠禱於岳瀆。甲子，呂夷簡罷議軍國大事。

五月丁卯朔，日有食之。庚午，錄繫囚。戊寅，詔諸路轉運使並兼按察使，歲具官吏能否以聞。庚辰，祈雨於相國寺、會靈觀。癸未，置御史六員，罷推直官。丁亥，置武學。戊子，雨。己丑，謝雨。辛卯，築欽天壇於禁中。乙未，近臣薦試方略者六人，授官有差。是月，忻州地大震。虎翼卒王倫叛於沂州。

六月甲辰，詔諸路漕臣令所部官吏條茶、鹽、礬及坑冶利害以聞。

秋七月辛未，詔許二府不限奏事常制，得敷陳留對。丙子，王舉正罷。壬午，罷陜西管內營田。甲申，命任中師宣撫河東，范仲淹宣撫陜西。乙酉，獲王倫。

八月乙未朔，命官詳定編敕。戊戌，詔諫官日赴內朝。丁未，以范仲淹參知政事，富弼為樞密副使。壬子，白氣貫北斗魁。癸丑，韓琦代范仲淹宣撫陜西。甲寅，太白晝見。戊午，罷武學。

九月丁卯，詔輔臣對天章閣。戊辰，呂夷簡以太尉致仕。乙亥，任中師罷。丁丑，詔執政大臣非假休不許私第受謁。是月，桂陽洞蠻寇邊，湖南提刑募兵討平之。

冬十月丙午，詔中書、樞密同選諸路轉運使。丁未，詔縣令佐能根括編戶隱偽以增賦入者，量其數賞之。戊申，詔二府同選諸路提刑。甲寅，復諸路轉運判官。乙卯，詔修兵書。壬戌，詔二府頒新定磨勘式。甲子，築水洛城。是月，光化軍亂，討平之。

十一月丙寅，上清宮火。癸未，詔館職有闕，以兩府、兩省保舉，然後召試補用。丁亥，更蔭補法。壬辰，限職田。是月，五星皆在東方。十二月乙巳，桂陽監徭賊復寇邊。丁巳，大雨雪，木冰。河北雨赤雪。交址獻馴象五。安化州蠻來貢。

四年春正月庚午，京城雪寒，詔三司減價出薪米以濟之。壬申，西蕃磨氈角入貢。乙亥，荊王元儼薨。辛卯，太常禮儀院上新修《禮書》及《慶歷祀儀》。

二月丙申，出奉宸庫銀三萬兩振陜西饑民。己酉，白虹貫日。甲寅，罷陜西四路馬步軍都總管、經略安撫招討使，復置隨路都總管、經略安撫招討使。

三月癸亥朔，以旱遣內侍祈雨。辛未，省廣濟河歲漕軍儲二十萬石。乙亥，詔天下州縣立學，更定科舉法，語在《選舉志》。己卯，出御書治道三十五事賜講讀官。庚辰，錄唐郭子儀後。甲申，免衡、道州、桂陽監民經徭賊劫略者賦役一年。

夏四月丙申，詔湖南民誤為征徭軍所殺者，賜帛存撫其家。丁酉，宜州蠻區希範叛，詔廣西轉運鈐轄司發兵討捕。壬子，以錫慶院為太學。

五月庚午，錄繫囚。壬申，幸國子監謁孔子，有司言舊儀止肅揖，帝特再拜。賜直講孫復五品服。遂幸武成王廟，又幸玉津園觀種稻。乙亥，撫州獻生金山。丙子，詔西川知州軍監，罷任未出界而卒者，錄其子孫一人。戊寅，詔募人納粟振淮南饑。乙酉，忻州言地震，有聲如雷。丙戌，曩霄遣人來，復稱臣。

六月壬子，降天下繫囚流、徒罪一等，杖、笞釋之。范仲淹宣撫陜西、河東。癸丑，詔諸軍因戰傷廢停不能自存及死事之家孤老，月給米，人三斗。

秋七月戊寅，封宗室德文等十人為郡王、國公。壬午，月犯熒惑。癸未，契丹遣使來告伐夏國。甲申，夷人寇三江砦，淯井監官兵擊走之。丙戌，詔諸路轉運、提刑察舉守令有治狀者。

八月辛卯，命賈昌朝領天下農田，范仲淹領刑法事。甲午，富弼宣撫河北。戊戌，命右正言余靖報使契丹。保州雲翼軍殺官吏、據城叛。庚子，命右正言田況度視保州，仍聽便宜行事。丙午，進宗室官有差。戊午，詔輔臣所薦官毋以為諫官、御史。

九月辛酉，保州平。壬戌，詔保州官吏死亂兵而無親屬者，官為殯斂，兵官被害及戰沒，並優賜其家。民田遭蹂踐者，蠲其租。癸亥，以真宗賢妃沉氏為德妃，婉儀杜氏為賢妃。戊辰，呂夷簡薨。庚午，晏殊罷。乙亥，遣使安撫湖南。甲申，以杜衍同中書門下平章事兼樞密使、集賢殿大學士，賈昌朝為樞密使，陳執中參知政事。丁亥，宴宗室太清樓，射於苑中。

冬十月庚寅，賜曩霄誓詔，歲賜銀、絹、茶、彩凡二十五萬五千。陳堯佐薨。丙申，命范仲淹提舉三館秘閣繕校書籍。癸丑，桂陽蠻降，授蠻酋三人奉職。

十一月壬戌，以西界內附香布為團練使。己巳，詔戒朋黨相訐，及按察恣為苛刻、文人肆言行怪者。己卯，改上莊穆皇后謚曰章穆，莊獻明肅皇太后曰章獻明肅，莊懿皇太后曰章懿，莊懷皇后曰章懷，莊惠皇太后曰章惠。庚辰，朝饗景靈宮。辛巳，饗太廟、奉慈廟。壬午，冬至，祀天地於圜丘，大赦。十二月壬辰，加恩百官。乙未，封曩霄為夏國主。丁酉，詔州縣以先帝所賜七條相誨敕。辛亥，置保安、鎮戎軍榷場。是歲，黎州邛部川山前、山後百蠻都鬼主牟黑來貢。

五年春正月甲戌，罷河東、陜西諸路招討使。乙亥，復置言事御史。丙子，契丹遣使來告伐夏國還。庚辰，命知制誥余靖報使契丹。癸未，詔京朝官因被彈奏，雖不曾責罰，但有改移差遣，並四周年磨勘。乙酉，范仲淹、富弼罷。丙戌，杜衍罷，以賈昌朝同中書門下平章事兼樞密使、集賢殿大學士，王貽永為樞密使，宋庠參知政事，吳育、龐籍並為樞密副使。

二月辛卯，詔罷京朝官用保任敘遷法，又罷蔭補限年法。壬辰，曩霄初遣人來賀正旦。癸卯，以久旱，詔州縣毋得淹系刑獄。辛亥，祈雨於相國天清寺、會靈祥源觀。癸丑，桂陽監言唐和等復內寇。乙卯，謝雨。

三月己未，詔大宗正勵諸宗子授經務學。辛酉，韓琦罷。癸亥，詔禮部貢舉。甲子，宜州蠻賊區希範平。庚午，東方有黃氣如虹貫月。甲戌，詔監司按察屬吏，毋得差官體量。甲申，詔陜西以曩霄稱臣，降繫囚罪一等，笞釋之，邊兵第賜緡錢。民去年逋負皆勿責，蠲其租稅之半，麟、府州嘗為羌所掠，除逋負租稅如之。丙戌，罷入粟補官。

夏四月丁亥朔，司天言日當食，陰晦不見。錄繫囚，遣官錄三京囚。辛卯，曩霄初遣人來賀乾元節。戊申，章得象罷，以賈昌朝為昭文館大學士，陳執中同中書門下平章事、集賢殿大學士兼樞密使。庚戌，以吳育參知政事，丁度為樞密副使。

五月己巳，罷諸路轉運判官。

閏月丙午，曩霄遣人來謝冊命。

六月丁卯，減益、梓州上供絹歲三之一，紅錦、鹿胎半之。

秋七月戊申，以廣州地震。

八月庚午，荊南府、岳州地震。

九月庚寅，詔文武官己致仕而舉官犯罪當連坐者，除之。辛卯，以重陽，曲宴近臣、宗室於太清樓，遂射苑中。

冬十月乙卯，契丹遣使來獻九龍車及所獲夏國羊馬。辛酉，祔章獻明肅皇后、章懿皇后神主於太廟，大赦。罷轉運使兼按察。庚午，幸瓊林苑，遂畋楊村，遣使以所獲馳薦太廟，召父老，賜以飲食、茶帛。辛未，頒歷於夏國。庚辰，罷宰臣兼樞密使。

十一月丁亥，冬至，宴宗室於崇政殿。己酉，詔河北長吏舉殿直、供奉官有武才者。是歲，施州溪洞蠻、西南夷龍以特來貢。

六年春正月戊申，徙廣南戍兵善地，以避瘴毒。

二月戊寅，青州地震。詔陜西經略安撫及轉運司議裁節諸費及所置官員無用者以聞。

三月辛巳朔，日有食之。錄系囚。庚寅，登州地震，岠嵎山摧，自是屢震，輒海底有聲如雷。甲午，月犯歲星。是月，賜禮部奏名進士、諸科及第出身八百五十三人。

夏四月甲寅，遣使賜湖南戍兵方藥。

五月甲申，京師雨雹，地震。丙戌，錄繫囚。戊子，減邛州鹽井歲課緡錢一百萬。丙申，詔陜西市蕃部馬。丁酉，京東人劉巹、劉沔、胡信謀反，伏誅。

六月庚戌朔，詔夏竦與河北監司察帥臣、長吏之不職者。丁巳，有流星出營室南，其光燭地，隱然有聲。丙寅，以久旱，民多暍死，命京城增鑿井三百九十。丁丑，詔制科隨禮部貢舉。

秋七月丁亥，月犯南斗。庚寅，河東經略司言雨壞忻、代等州城壁。

八月癸亥，策試賢良方正能直言極諫，並試武舉人。癸酉，以吳育為樞密副使，丁度參知政事。

九月甲辰，登州言有巨木三千餘浮海而出。

冬十月辛未，詔發兵討湖南猺賊。

十一月己卯，遣官議夏國公封界。癸未，湖南猺賊寇英、韶州界。辛丑，畋東韓村，乘輿所過及圍內田，蠲其租一年。是歲，邈川首領唃厮囉、西蕃瞎氈、磨氈角、安化州蠻蒙光速等來貢。交址獻馴象十。道州部瀧酋李石壁等降。

七年春正月丙子朔，御大慶殿受朝。丁亥，詔河北所括馬死者，限二年償之。己亥，頒《慶歷編敕》。壬寅，詔減連州民被猺害者來年夏租。

二月己酉，詔取益州交子三十萬，於秦州募人入中糧。丙辰，令內侍二人提舉月給軍糧。

三月壬午，錄繫囚。癸未，詔天下有能言寬恤民力之事者，有司驛置以聞，以其副上之轉運司，詳其可行者輒行之。毀後苑龍船。丁亥，以旱，罷大宴。癸巳，詔避正殿，減常膳。許中外臣僚實封條上三事。乙未，賈昌朝罷，以陳執中為昭文館大學士，夏竦同中書門下平章事、集賢殿大學士，吳育為給事中歸班，文彥博為樞密副使。罷出獵。丁酉，以夏竦為樞密使，文彥博參知政事，高若訥為樞密副使。辛丑，祈雨於西太一宮，及還，遂雨。壬寅，陳執中、宋庠、丁度以旱，降官一等。

夏四月丁未，謝雨。己酉，詔：「前京東轉運使薛紳專任文吏伺察郡縣細過，江東轉運使楊弦、判官王綽、提點刑獄王鼎苛刻相尚，並削職知州，自今毋復用為部使者。」壬子，御正殿，復常膳。乙卯，復執中、庠、度官。己巳，詔諫官非公事毋得私謁。

五月戊寅，詔武臣非歷知州、軍無過者，毋授同提點刑獄。己丑，補降猺唐和等為峒主。己亥，命翰林學士楊察蠲放天下逋負。辛丑，詔西北二邊有大事，二府與兩制以上雜議之。

六月乙巳，詔禁畜猛獸害人者。辛酉，詔天下知縣非鞫獄毋得差遣。壬戌，詔臣僚朝見者，留京毋過十日。

秋七月癸未，奉安太祖、太宗、真宗御容於南京鴻慶宮。甲申，德音：降南京畿內囚罪一等，徒以下釋之。賜民夏稅之半。除災傷倚閣稅及欠折官物非侵盜者。辛丑，禁貢餘物饋近臣。

八月乙丑，析河北為四路，各置都總管。

九月丁酉，詔刪定《一州一縣敕》。

冬十月壬子，李迪薨。甲子，幸廣親宅，謁太祖、太宗神御殿，宴宗室，賜器幣有差。乙丑，河陽、許州地震。

十一月乙未，加上真宗謚。丙申，朝饗景靈宮。丁酉，饗太廟、奉慈廟。戊戌，冬至，祀天地於圜丘，大赦。貝州宣毅卒王則據城反。十二月戊申，加恩百官。庚戌，樞密直學士明鎬體量安撫河北。癸丑，詔貝州有能引致官兵獲賊者，授諸衛上將軍。甲寅，遣內侍以敕榜招安貝賊。是歲，西蕃磨氈角來貢。

八年春正月丁丑，文彥博宣撫河北，明鎬副之。壬午，江寧府火。乙未，日赤無光。

閏月辛丑，貝州平。甲辰，曲赦河北，賜平貝州將士緡錢，戰沒者官為葬祭，兵所踐民田蠲其稅，改貝州為恩州。戊申，文彥博同中書門下平章事、集賢殿大學士，官吏將士有功者遷擢有差。辛酉，親從官顏秀等四人夜入禁中謀為變，宿衛兵捕殺之。丙寅，磔王則於都市。丁卯，知貝州張得一坐降賊伏誅。

二月癸酉，頒《慶歷善救方》。夏國來告曩霄卒。己卯，賜瀛、莫、恩、冀州緡錢二萬，贖還饑民鬻子。丁酉，奉安宣祖、太祖、太宗御容於睦親宅。

三月甲辰，詔禮部貢舉。辛亥，遣使體量安撫陜西。甲寅，幸龍圖、天章閣，詔輔臣曰：「西陲備御，兵冗賞濫，罔知所從，卿等各以所見條奏。」又詔翰林學士、三司使、知開封府、御史中丞曰：「朕躬闕失，左右朋邪，中外險詐，州郡暴虐，法令有不便於民者，朕欲聞之，其悉以陳。」壬戌，以霖雨，錄繫囚。癸亥，以朝政得失、兵農要務、邊防備豫、將帥能否、財賦利害、錢法是非與夫讒人害政、奸盜亂俗及防微杜漸之策，召知制誥、諫官、御史等諭之，使悉對於篇。

夏四月己巳朔，封曩霄子諒祚為夏國主。壬申，丁度罷，明鎬參知政事。

五月辛酉，夏竦罷，宋庠為樞密使，龐籍參知政事。

六月戊辰朔，詔近臣舉文武官材堪將帥者。丙子，河決澶州商胡埽。壬辰，以久雨齋禱。甲午，明鎬卒。乙未，詔館閣官須親民一任，方許入省、府及轉運、提點刑獄差遣。丙申，章得象薨。

秋七月戊戌，以河北水，令州縣募饑民為軍。辛丑，罷鑄鐵錢。

八月己丑，以河北、京東西水災，罷秋宴。

九月戊午，詔三司以今年江、淮漕米轉給河北州軍。冬十一月己亥，作「皇帝欽崇國祀之寶」。壬戌，出廩米，減價以濟畿內貧民。

十二月乙丑朔，以霖雨為災，頒德音，改明年元，減天下囚罪一等，徒以下釋之。出內藏錢帛賜三司，貿粟以濟河北，流民所過，官為舍止之，所繼物毋收算。丁卯，冊美人張氏為貴妃。戊子，遣使體量安撫利州路。是歲，廬州合肥縣稻再實。交州來貢。

皇祐元年春正月甲戌朔，日有食之。以河北水災，罷上元張燈，停作樂。庚戌，張士遜薨。己未，詔以緡錢二十萬市穀種，分給河北貧民。辛酉，詔臺諫非朝廷得失、民間利病，毋風聞彈奏。

二月戊辰，以河北疫，遣使頒藥。辛未，發禁軍十指揮赴京東、西路備盜。

三月丁巳，錄繫囚。己未，契丹遣使來告伐夏國。庚申，翰林院學士錢明逸報使契丹。是月，賜禮部奏名進士、諸科及第出身千三百九人。

四月癸未，梓州轉運司言淯井監夷人平。

六月甲子，蠲河北復業民租賦二年。甲戌，始置觀文殿大學士。戊寅，詔中書、樞密非聚議毋通賓客。戊子，詔轉運使、提點刑獄，所部官吏受贓失覺察者，降黜。

秋七月丁酉，詔臣僚毋得保薦要近內臣。己未，詔諸州歲市藥以療民疾。

八月壬戌，陳執中罷。以文彥博為昭文館大學士，宋庠同中書門下平章事、集賢殿大學士，龐籍為樞密使，高若訥參知政事，梁適為樞密副使。甲申，策制舉、武舉人。

九月乙巳，廣源州蠻儂智高寇邕州，詔江南、福建等路發兵以備。戊午，太白犯南斗。己未，罷武舉。冬十一月丙申，詔河北被災民八十以上及篤疾不能自存者，人賜米一石、酒一斗。辛丑，詔民有冤、貧不能詣闕者，聽訴於監司以聞。

十二月甲子，遣入內供奉高懷政督捕邕州盜賊。是歲，大留國來貢。

二年春正月癸卯，以歲饑，罷上元觀燈。壬子，命近臣同三司較天下財賦出入之數。

二月甲申，出內庫絹五十萬，下河北、陜西、河東路，以備軍賞。

三月戊子朔，詔季秋有事於明堂。己丑，以大慶殿為明堂。甲午，遣官祈雨。丁酉，月犯軒轅大星。戊戌，詔明堂禮成，群臣毋上尊號。庚子，契丹遣使以伐夏師還來告。丙午，雨。己酉，詔兩浙流民聽人收養。翰林學士趙概報使契丹。夏五月丁亥朔，新作明堂禮神玉。己亥，旌定州義民李能。

六月己未，出新制明堂樂八曲。丁卯，以自制黃鐘五音五曲，並肄於太常。庚午，定選舉縣令法。壬申，月犯填星。癸未，錄繫囚。

熒惑入輿鬼，犯積尸。癸亥，出內藏絹百萬市糴軍儲。壬申，深州大雨，壞廬舍。

九月丁亥，閱雅樂。己酉，朝饗景靈宮。庚戌，饗太廟。辛亥，大饗天地於明堂，以太祖、太宗、真宗配，如圜丘。大赦，百官進秩一等。詔自今內降指揮，百司執奏毋輒行。敢因緣乾請者，諫官、御史察舉之。

冬十月庚午，熒惑犯太微上將。乙亥，宴京畿父老於錫慶院。閏十一月己未，詔后妃之家毋得除二府職任。丙寅，秀州地震，有聲如雷。丁卯，詔中書門下省、兩制及太常官詳定大樂。河北水，詔蠲民租，出內藏錢四十萬緡、絹四十萬匹付本路，使措置是歲芻糧。

十二月甲申，定三品以上家廟制。唃厮囉、西蕃瞎氈、西南蕃龍光㴰、占城、沙州來貢，涇原路生戶都首領那龍男阿日丁內附。

三年春正月乙丑，幸魏國大長公主第視疾。

二月丙戌，宰臣文彥博等進《皇祐大饗明堂記》。己亥，復行河北沿邊州軍入中糧草見錢法。

三月庚申，宋庠罷，以劉沆參知政事。癸酉，儂智高表獻馴象及金銀，卻之。

夏四月癸未，詔：「河北流民相屬，吏不加恤，而乃飾廚傳，交賂使客，以取名譽。自今非犒設兵校，其一切禁之。」丙申，太白晝見。

五月庚戌，以恩、冀州旱，詔長吏決繫囚。壬申，置河渠司。乙亥，頒《簡要濟眾方》，命州縣長吏按方劑以救民疾。丁丑，錄繫囚。

六月丁亥，無為軍獻芝草，帝命姑免知軍茹孝標罪，戒州郡自今勿復獻。

秋七月癸丑，詔：「少卿、監以下，年七十不任厘務者，御史臺、審官院以聞。嘗任館閣、臺諫及提刑者，中書裁處。待制以上能自引年，則優加恩禮。」丙辰，以孔氏子孫復知仙源縣事。丁巳，兩制、禮官上大樂，名曰《太安》。辛酉，河決大名府郭固口。乙丑，罷、徙州縣長吏不任事者十有六人。丙子，減郴、永州、桂陽監丁身米歲十萬餘石。

八月丙戌，遣使安撫京東、淮南、兩浙、荊湖、江南饑民。辛卯，詔諸路監司具所部長吏治狀能否以聞。是月，汴河絕流。

冬十月庚子，文彥博罷，以龐籍同中書門下平章事、昭文館大學士，高若訥為樞密使，梁適參知政事，王堯臣為樞密副使。

十一月辛亥，減漳州、泉州、興化軍丁米。十二月庚辰，新作渾儀。庚子，詔文武官七十以上未致仕者，更不考課遷官。甲辰，罷災傷州軍貢物。是歲，涇原樊家族密廝歌內附。

四年春正月己巳，詔諸路貸民種。乙亥，塞大名府決河。

二月庚子，蠲湖州民所貸官米。

三月己酉，詔禮部貢舉。丙辰，蠲江南路民所貸種數十萬斛。辛酉，錄繫囚。辛未，詔宮禁市物給實直，非所闕者毋市。

夏四月庚辰，詔修河兵夫逃亡死傷，會其數，以議官吏之罰。廣源州蠻儂智高反。

五月乙巳朔，智高陷邕州，遂陷橫、貴等八州，圍廣州。壬申，命知桂州陳曙率兵討智高。六月乙亥，起前衛尉卿余靖為秘書監、湖南安撫使、知潭州，前尚書屯田員外郎、直史館楊畋體量安撫廣南、提舉經制盜賊事。庚辰，改余靖為廣西安撫使、知桂州，命同提點廣東刑獄李樞與陳曙討智高，廣東轉運鈐轄司發兵援之。丁亥，以狄青為樞密副使。

秋七月乙巳，出內藏錢絹助河北軍儲。丙午，命余靖經制廣南盜賊事。丁巳，大風拔木。壬戌，智高引眾去廣州，廣東兵馬鈐轄張忠、知英州蘇緘邀擊於白田，忠戰歿。甲子，廣東兵馬鈐轄蔣偕又敗於路田。

八月癸未，詔開封府比大風雨，民廬摧圮壓死者，官為祭斂之。辛卯，命樞密直學士孫沔安撫湖南、江西，內侍押班石全斌副之。

九月丁巳，命余靖提舉廣南兵甲經制賊盜事。庚申，廣西兵馬鈐轄王正倫討智高於昭州館門驛，戰歿。智高入昭州。庚午，以狄青為宣徽南院使。宣撫荊湖路、提舉廣南經制賊盜事。是月，智高襲殺蔣偕於太平場。

冬十月丙子，太白犯南斗。詔鄜延、環慶、涇原路擇蕃落廣銳軍各五千人赴廣南行營。丁丑，智高入賓州。甲申，復入邕州。丁亥，以諸路饑疫並征徭科調之煩，令轉運使、提點刑獄、親民官條陳救恤之術以聞。

十一月壬寅朔，日有食之。戊午，詔免江西、湖南、廣南民供軍須者今年秋租十之三。十二月壬申朔，廣西兵馬鈐轄陳曙討智高兵，戰於金城驛。壬辰，觀新樂。乙未，錄唐顏真卿後。是歲，河北路及鄜州水，蠲河北民積年逋負、鄜州民稅役。

五年春正月壬寅朔，御大慶殿受朝。庚戌，以廣南用兵，罷上元張燈。白虹貫日。丁巳，會靈觀火。戊午，狄青敗智高於邕州，斬首五千餘級，智高遁去。甲子，遣使撫問廣南將校，賜軍士緡錢。

二月癸未，狄青復為樞密副使。甲申，赦廣南。凡戰沒者，給槥櫝護送還家，無主者葬祭之。賊所過郡縣，免其田租一年，死事家科徭二年。貢舉人免解至禮部，不預奏名者亦以名聞。丙戌，詔廣西都監蕭注等追捕智高。丁亥，下德音：減江西、湖南繫囚罪一等，徒以下釋之。丁壯饋運廣南軍須者，減夏稅之半，仍免差徭一年。戊子，詔百官遇南郊奏薦，無子孫者聽奏期親一人。乙未，詔宗室通經者，大宗正司以聞。

三月癸亥，遣使奉安太祖御容於滁州，太宗御容於並州，真宗御容於澶州。是月，賜禮部奏名進士、諸科及第出身千四十二人。

夏四月甲午，命劉沆、梁適監議大樂。

五月乙巳，詔輔臣凡有大政，許復對後殿。高若訥罷，以狄青為樞密使。丁未，孫沔為樞密副使。戊申，詔轉運使毋取羨餘以助三司。庚戌，詔智高所至州，無城壘，若兵力不敵而棄城者，奏裁。壬子，錄繫囚。丁巳，詔轉運司振邕州貧民，戶貸米一石。甲子，詔諫官、御史毋挾私以中善良，及臣僚言機密事毋得漏洩。

六月乙亥，御紫宸殿，按《太安樂》，觀宗廟祭器。丙戌，作集禧觀成。乙未，詔河北薦饑，轉運使察州縣長吏能招輯勞來者，上其狀；不稱職者舉劾之。

秋七月乙巳，詔荊湖北路民因災傷所貸常平倉米免償。己酉，詔薦舉非其人者，令御史臺彈奏，見任監司以上弗許薦論。戊午，詔太常定謚，毋為溢美。

閏月戊辰，詔廣南民逃未還者，限一年歸業，其復三歲。壬申，龐籍罷，以陳執中同中書門下平章事、昭文館大學士，梁適同中書門下平章事、集賢殿大學士。乙亥，詔武臣知州軍，須與僚屬參議公事，毋專決。庚辰，秦鳳路言總管劉煥等破蕃部，斬首二千餘級。

八月丁酉朔，詔民訴災傷而監司不受者，聽州軍以狀聞。辛酉，策制舉、武舉人。壬戌，詔南郊以太祖、太宗、真宗並配。

九月乙酉，觀新樂。

冬十月丙申朔，日有食之。壬子，作「鎮國神寶」。丁巳，詔以蝗旱，令監司諭親民官上民間利害。

十一月丁卯，朝饗景靈宮。戊辰，饗太廟、奉慈廟。己巳，祀天地於圜丘，大赦。丁丑，加恩百官。戊子，放天下逋負。十二月戊午，詔轉運官毋得進羨餘。壬戌，以曹、陳、許、鄭、滑州為輔郡，隸畿內，置京畿轉運使。是歲，占城國來貢。

至和元年春正月辛未，詔京師大寒，民多凍餒死者，有司其瘞埋之。壬申，碎通天犀，和藥以療民疫。癸酉，貴妃張氏薨，輟視朝七日，禁京城樂一月。丁丑，追冊為皇后，賜謚溫成。辛卯，錄繫囚，減三京、輔郡雜犯死罪一等，徒以下釋之。

二月庚子，詔治河堤民有疫死者，蠲戶稅一年；無戶稅者，給其家錢三千。壬戌，孫沔罷，以田況為樞密副使。

三月己巳，王貽永罷，以王德用為樞密使。辛未，命曾公亮等同試入內醫官。壬申，賜邊臣攻守圖。置京畿提點刑獄。乙亥，太史言日當食四月朔。庚辰，下德音：改元，減死罪一等，流以下釋之。癸未，易服，避正殿，減常膳。乙酉，詔京西民饑，宜令所在勸富人納粟以振之。

夏四月甲午朔，日有食之，用牲於社。辛丑，御正殿，復常膳。祥源觀火。

五月戊寅，以河北流民稍復，遣使安撫。壬辰，太白晝見。

秋七月丁卯，以程戡參知政事。立溫成園。戊辰，梁適罷。己巳，出御史馬遵、呂景初、吳中復。

八月丁酉，詔：「前代帝王後嘗仕本朝，官八品以下，其祖父母、妻子犯流以下罪，聽贖；未仕而嘗受朝廷賜者，所犯非兇惡，亦聽贖。」丙午，以劉沆同中書門下平章事、集賢殿大學士。命修起居注官侍經筵。

九月乙亥，契丹遣使來告夏國平。辛巳，遣三司使王拱辰報使契丹。己丑，太白晝見。

冬十月辛卯朔，太白晝見。壬辰，詔士庶家毋得以嘗傭顧之人為姻，違者離之。丁酉，葬溫成皇后。丙午，溫成皇后神主入廟。戊午，幸城北炮場觀發炮，宴從臣，賜衛士緡錢。

十一月甲子，出太廟禘袷、時饗及溫成皇后樂章，肄於太常。十二月丙午，詔司天監天文算術官毋得出入臣僚家。癸丑，詔內侍傳宣，令都知司札報，被旨者覆奏。是歲，融州大丘洞楊光朝內附。

二年春正月丁卯，奉安真宗御容於萬壽觀。減畿內、輔郡囚罪一等，徒以下釋之。賜諸軍緡錢。戊辰，邕州言蘇茂州蠻內寇，詔廣西發兵討之。丁亥，晏殊薨。

二月壬辰，汾州團練推官郭固上車戰法，既試之，授衛尉丞。

三月丁卯，詔修起居注立於講讀官之次。丙子，封孔子後為衍聖公。是月，以旱，除畿內民逋芻及去年秋逋稅，罷營繕諸役。

夏四月己亥，契丹遣使賀乾元節，以其主之命持本國三世畫像來求御容。辛亥，定差衙前法。乙卯，出米京城門，下其價以濟流民。

五月己未，錄繫囚、。辛酉，詔中書公事並用祖宗故事。戊寅，詔戒百官務飭官守。

六月戊戌，陳執中罷。以文彥博同中書門下平章事、昭文館大學士，劉沆監修國史，富弼同中書門下平章事、集賢殿大學士。乙巳，儂智高母儂氏、弟智光、子繼宗、繼封伏誅。秋八月戊子，減畿內、輔郡囚罪一等，徒以下釋之。乙未，置臺諫章奏簿。壬子，詔中書、樞密院第宗姓服屬，自明堂覃恩後及十年者，咸與進官。

九月戊午，契丹使來告其國主宗真殂，帝為發哀，成服於內東門幕次，遣使祭奠、吊慰及賀其子洪基立。戊辰，詔試醫官須引《醫經》、《本草》以對，每試十道，以六通為合格。辛己，罷輔臣、宣徽、節度使乾元節任子恩。

冬十月丙戌，錄唐長孫無忌後。己丑，詔京畿毋領輔郡，罷京畿轉運使、提點刑獄。癸丑，下溪州蠻彭仕羲內寇，詔湖北路發兵捕之。

十一月乙卯，交址來告李德政卒，其子日尊上德政遺留物及馴象。己未，行並邊見錢和糴法。十二月丁亥，修六塔河。丁酉，詔武臣有贓濫者毋得轉橫行，其立戰功者許之。庚子，契丹遣使致其主宗真遺留物及謝吊祭。庚戌，太白晝見。壬子，作醴泉觀成。是歲，西界阿訛等內附，詔遣還。龍賜州彭師黨以其族來歸，大食國、西蕃、安化州蠻來貢。

嘉祐元年春正月甲寅朔，御大慶殿受朝。是日，不豫。辛酉，輔臣禱祠於大慶殿，齋宿殿廡。近臣禱於寺觀，及遣諸州長吏禱於岳瀆諸祠。壬戌，御崇政殿。癸亥，賜在京諸軍緡錢。甲子，赦天下，蠲被災田租及倚閣稅。戊辰，罷上元張燈。辛未，命輔臣禱天地、宗廟、社稷。是月，大雨雪，木冰。

二月甲辰，帝疾愈，御延和殿。

三月丁巳，詔禮部貢舉。辛未，司天監言：自至和元年五月，客星晨出東方守天關，至是沒。壬申，遣官謝天地、宗廟、社稷、寺觀、諸祠。癸酉，契丹遣使來謝。

閏月癸未朔，以王堯臣參知政事，程戡為樞密副使。詔前後殿間日視事。

夏四月壬子朔，六塔河復決。丙辰，裁定補蔭選舉法。甲戌，錄繫囚。是月，大雨，水注安上門，門關折，壞官私廬舍數萬區。諸路言江、河決溢，河北尤甚。

六月辛亥朔，詔雙日不御殿，伏終如舊。辛未，免畿內、京東西、河北被水民賦租。乙亥，雨壞太社、太稷壇。戊寅，遣使安撫河北。己卯，詔群臣實封言時政闕失。

秋七月乙酉，命京東西、湖北監司分行水災州軍振饑蠲租。丙戌，賜河北流民米，壓溺死者，賜其家錢有差。己丑，出內藏銀絹三十萬振貸河北。月入南斗。乙巳，貸被水災民麥種。是月，彗出紫微垣，長丈餘。環州小遇族叛，知州張揆破降之。

八月庚戌朔，日有食之。癸亥，狄青罷，以韓琦為樞密使。是夕彗滅。甲子，出恭謝樂章，肄於太常。乙亥，朝謁景靈宮，減京城繫囚徒罪一等，杖笞釋之。戊寅，詔湖北招安彭仕羲。

九月庚寅，命宰臣攝事於太廟。辛卯，恭謝天地於大慶殿，大赦，改元。丁酉，加恩百官。庚子，賜致仕卿、監以上及曾任近侍之臣粟帛酒饌。癸卯，舉行御史遷次格。自京至泗州置汴河木岸。

十一月辛巳，王德用罷，賈昌朝為樞密使。十二月壬子，劉沆罷，以曾公亮參知政事。甲子，白虹貫日。是歲，西蕃磨氈角、占城、大食國來貢。融、桂州蠻楊克端等內附。

二年春二月己酉，梓夔路三里村夷人寇淯井監。庚戌，錄繫囚，降罪一等，徒以下釋之。遣使錄三京、輔郡繫囚。壬戌，杜衍薨。澧州羅城洞蠻內寇，發兵擊走之。癸酉，王德用卒。是月，雄、霸州地震。

三月戊寅，振河北被災民。乙未，契丹使耶律防、陳覬來求御容。戊戌，淮水溢。遣張昪報使契丹。癸卯，狄青卒。是月，賜禮部奏名進士、諸科及第出身八百七十七人。親試舉人免黜落始此。

夏四月丁未，以河北地數震，遣使安撫。丙寅，幽州地大震，壞城郭，覆壓死者數萬人。己巳，邕州火峒蠻儂宗旦入寇。癸酉，以彭仕羲未降，遣官安撫湖北。

五月庚辰，管勾麟府軍馬公事郭恩為夏人所襲，歿於斷道塢。己亥，詔舉行磨勘法。

六月戊午，夏國主諒祚遣人來謝使吊祭。戊辰，以淑妃苗氏為賢妃。

秋七月辛巳，詔河北諸道總管分遣兵官教閱所部軍。辛卯，命孫抃、張昪磨勘轉運使及提點刑獄課績。丁酉，詔陜西、河北諸路經略安撫舉文武官材堪將領者各一人。

八月己酉，詔：每歲賜諸道節鎮、諸州錢有差。命長吏選官和藥，以救民疾。壬子，命富弼等詳定《編敕》。庚申，錄繫囚，降罪一等，徒以下釋之。癸亥，策制舉人。丁卯，置廣惠倉。

九月庚子，契丹再使蕭扈、吳湛來求御容。

冬十月乙巳，遣胡宿報使契丹。丙午，班《祿令》。

十一月丙申，詔三司使體量判官才否以聞。十二月戊申，詔：「自今間歲貢舉，天下進士、諸科解舊額之半，置明經科，罷說書舉人。」辛亥，立內降關白二府法。是歲，西蕃瞎氈並諸族、西平州黔南道王石自品、西南蕃鶼州來貢。

三年春正月戊戌，鑿永通河。

二月癸卯，契丹使來告其祖母哀，輟視朝七日，遣使祭奠吊慰。癸丑，錄繫囚，降罪一等，徒以下釋之。

三月甲戌，詔禮部貢舉。

夏四月甲子，吳育卒。乙丑，罷睦親宅祖宗神御殿。丙辰，詔：「守令或貪恣耄昏，以弛為寬，以苛為察，以增賦斂為勞，以出入刑罰為能，而部使者莫之舉劾。自今其各思率職，毋撓權幸，毋縱有罪，以稱朕意。」五月壬申，增國子監生員。甲午，契丹遣使致其祖母遺留物。

六月丙午，文彥博、賈昌朝罷，以富弼為昭文館大學士，韓琦同中書門下平章事、集賢殿大學士，宋庠、田況為樞密使，張昪為樞密副使。甲寅，詔學士院編國朝制誥。丁卯，交阯貢異獸。秋七月丙子，詔廣濟河溢，原武縣河決，遣官行視民田，振恤被水害者。癸巳，以夔州路旱，遣使安撫。

八月己亥朔，日有食之。己未，王堯臣卒。庚申，彭仕羲率眾降。

九月癸酉，議罷榷茶法。己丑，契丹遣使來謝。

冬十月癸亥，除河北坊郭客戶乾食鹽錢。

十一月癸酉，議減冗費。己丑，置都水監，罷三司河渠司。十二月己巳，詔三司歲上天下稅賦之數，三歲一會虧贏以聞。

閏月丁卯朔，詔：「吏人及伎術官職，毋得任知州軍、提點刑獄，自軍班出至正任者，方得知邊要州軍。」丁丑，詔裁定制科及進士高第人恩數。庚辰，詔明年正旦日食，其自丁亥避正殿，減常膳。宴契丹使，毋作樂。壬午，錄繫囚，降三京囚罪一等，徒以下釋之。是歲，安化上中下州、北遐鎮蠻人來貢。

四年春正月丙申朔，日有食之。用牲於社。辛丑，御正殿，復常膳。以自冬雨雪不止，遣官分行京城，賜孤窮老疾錢，畿縣委令佐為糜粥濟饑。壬寅，賜在京諸軍班緡錢。頒《嘉祐驛令》。

二月己巳，罷榷茶。庚午，廣南言交址寇欽州。乙亥，以廣惠倉隸司農寺。戊子，白虹貫日。

三月戊戌，命近臣同三司減定民間科率。是月，賜進士、諸科及第出身三百三十九人。

夏四月丁卯，詔孟冬大袷於太廟。癸酉，封柴氏後為崇義公，給田千頃，奉周室祀。丙子，復銀臺司封駁制。癸未，陳執中薨。辛卯，詔中外臣庶居室、器用、冠服、妾媵，有違常制，必罰毋貸。壬辰，錄繫囚，降罪一等，徒以下釋之。大震電，雨雹。

五月戊戌，詔：「兩制臣僚舊制不許詣執政私第，所舉薦不得用為御史，今除其法。」庚子，詔內臣員多，權罷進養子入內。壬子，遣官經界河北牧地，餘募民種藝。

六月己巳，群臣請加尊號曰「大仁至治」，表五上，不許。癸酉，詔諸路經略安撫、轉運使、提點刑獄各舉本部官有行實政事者三人，以備升擢。嘗任兩府者，許舉內外官。丁丑，詔轉運司，凡鄰州饑而輒閉糶者，以違制論。辛卯，放宮女二百十四人。

秋七月丁未，放宮女二百三十六人。

八月乙亥，策制舉人。

冬十月壬申，朝饗景靈宮。癸酉，大袷於太廟，大赦。詔諸路監司察士有學行為鄉里所推者，同長吏以聞。民父母年八十以上，復其一丁。復益州為成都府，並州為太原府。戊寅，加恩百官。

十一月庚子，汝南郡王允讓薨。十二月丁丑，白虹貫日。是歲，唃厮囉來貢。

五年春正月辛卯朔，白虹貫日，太白犯歲星。己亥，錄劉繼元後。

二月壬戌，錄繫囚。

三月壬辰，詔禮部貢舉。癸巳，劉沆薨。乙未，歲星晝見。壬子，詔以蝗澇相仍，敕轉運使、提點刑獄督州縣振濟，仍察不稱職者。

夏四月癸未，程戡罷，以孫抃為樞密副使。丙戌，命近臣同三司議均稅。

五月戊子朔，京師民疫，選醫給藥以療之。己丑，京師地震。丁酉，詔三司置寬恤民力司。己酉，王安石召入為三司度支判官。丁巳，錄繫囚，降罪一等，徒以下釋之。

六月乙丑，詔戒上封告訐人罪或言赦前事，及言事官彈劾小過不關政體者。乙亥，遣官分行天下，訪寬恤民力事。

秋七月癸巳，邕州言交址與甲峒蠻合兵寇邊，都巡檢宋士堯拒戰，死之，詔發諸州兵討捕。丙申，詔待制、臺諫官、正刺史以上各舉諸司使至三班使臣堪將領及行陣戰鬥者三人。戊戌，翰林學士歐陽修上新修《唐書》。庚戌，詔中書門下採端實之士明進諸朝，辨激巧偽者放黜之。

八月壬申，詔求逸書。庚辰，置陜西估馬司。乙酉，罷諸路同提點刑獄使臣。丙戌，置江、湖、閩、廣、四川十一路轉運判官。

九月己丑，太白晝見。

冬十月乙酉，深州言野蠶成繭，被於原野。

十一月辛卯，罷內臣寄遷法。辛丑，宋庠罷。以曾公亮為樞密使，張昪、孫抃為參知政事，歐陽修、陳升之、趙概為樞密副使。十二月己卯，蘇茂州蠻寇邕州。辛巳，補諸州父老百歲以上者十二人為州助教。是歲，大食國來貢。

六年春正月乙未，許兩制與臺諫相見。

二月丁巳，詔宗室賜名授官者，須年及十五方許轉官。乙丑，詔良民子弟或為人誘隸軍籍，自今兩月內，父母訴官者還之。丙寅，錄繫囚，降罪一等，徒以下釋之。

三月己亥，富弼以母喪去位。庚子，以富弼母喪，罷大宴。戊申，給西京周廟祭享器服。是月，賜進士、諸科及第同出身二百九十五人。

夏四月辛酉，詔嶺南官吏死於儂賊而其家流落未能自歸者，所在給食，護送還鄉。庚辰，陳升之罷，以包拯為樞密副使。出諫官唐介、趙抃、御史範師道、呂誨。

五月丙戌，官諸路敦遣行義文學之士七人。庚戌，錄繫囚，降罪一等，徒以下釋之。分命官錄三京繫囚。

六月壬子朔，日有食之。乙丑，太白晝見。壬申，歲星晝見。丙子，以司馬光知諫院，入對。戊寅，以王安石知制誥。

秋七月乙酉，泗州淮水溢。丙戌，詔淮南、江、浙水災，差官體量蠲稅。戊子，錄昭憲皇太后、孝明孝惠孝章淑德皇后家子孫，進秩授官者十有九人。癸巳，詔：「臺諫為耳目之官，乃聽險陂之人興造飛語，中傷善良，非忠孝之行也。中書門下其申儆百工，務敦行實，循而弗改者絀之。」八月乙亥，策制舉人。丁丑，詔：「諸路刺舉之官，未有以考其賢否，比令有司詳定厥制，其各務祗新書，以稱朕意。仍令考校轉運、提刑，課績院以新定條目施行。」戊寅，詔州縣長吏有清白不擾而實惠及民者，令本路監司保薦再任，政跡尤異，當加獎擢。

閏月乙酉，復以成都府為劍南西川節度。庚子，以韓琦為昭文館大學士，曾公亮同中書門下平章事、集賢殿大學士，張昪為樞密使。辛丑，以胡宿為樞密副使。

冬十月壬午，定內侍磨勘法。丙戌，詔京西、淮、浙、荊湖增置都同巡檢。壬辰，起復皇侄、前右衛大將軍、岳州團練使宗實為泰州防禦使、知宗正寺。辭以喪，不拜。

十一月己巳，許夏國用漢衣冠。癸酉，賜昭憲皇太后家信陵坊第。戊寅，許康州刺史李樞以己官封贈父母。十二月丙戌，復豐州。庚寅，命諸路總管集隨軍功過簿，以備遷補。是歲，冬無冰。占城國獻馴象，安化州蠻來貢。

七年春正月辛未，復命皇侄宗實為泰州防禦使、知宗正寺。乙亥，詔南郊以太祖配為定制。改溫成皇后廟為祠殿。

二月己卯朔，更江西鹽法。詔開封府市地於四郊，給錢瘞民之不能葬者。癸未，錄繫囚，命官錄被水諸州繫囚。

三月辛亥，詔禮部貢舉。乙卯，孫抃罷，以趙概參知政事，吳奎為樞密副使。甲子，以旱，罷大宴。乙丑，祈雨於西太一宮。庚午，謝雨。壬申，徐州彭城、濠州鐘離地生面十餘頃，民皆取食。

夏四月壬午，頒《嘉祐編敕》。己丑，夏國主諒祚進馬，求賜書，詔賜《九經》，還其馬。

五月戊午，太白晝見。庚午，包拯卒。

六月丙子朔，歲星晝見。

秋七月戊申，太白經天。壬子，詔季秋有事於明堂。

八月乙亥朔，出明堂樂章，肄於太常。己卯，詔以宗實為皇子。癸未，賜名曙。丁亥，奉安真宗御容於壽星觀。庚子，以立皇子告天地宗廟諸陵。

九月乙巳朔，以皇子為齊州防禦使，進封鉅鹿郡公。己酉，朝饗景靈宮。庚戌，饗太廟。辛亥，大饗明堂，奉真宗配，大赦。己未，加恩百官。

冬十月乙亥，皇子表辭所除官，賜詔不允。丙戌，白虹貫日。乙未，太白晝見。丙申，詔內藏庫、三司共出緡錢一百萬，助糴天下常平倉。

十二月甲午，德妃沈氏為貴妃，賢妃苗氏為德妃。丙申，幸龍圖、天章閣，召群臣宗室觀祖宗御書。又幸寶文閣，為飛白書，分賜從臣。作《觀書詩》，命韓琦等屬和，遂宴群玉殿。庚子，再召從臣於天章閣觀瑞物，復宴群玉殿。是歲，冬無冰。占城來貢。

八年春正月辛亥，交址貢馴象九。

二月癸未，帝不豫。甲申，下德音：減天下囚罪一等，徒以下釋之。丙戌，中書、樞密奏事於福寧殿之西閣。

三月戊申，龐籍薨。癸亥，御內東門幄殿，優賜諸軍緡錢。甲子，御延和殿，賜進士、諸科及第同出身三百四十一人。辛未，帝崩於福寧殿，遺制皇子即皇帝位，皇后為皇太后，喪服以日易月，山陵制度務從儉約。謚曰神文聖武明孝皇帝，廟號仁宗。十月甲午，葬永昭陵。

贊曰：仁宗恭儉仁恕，出於天性，一遇水旱，或密禱禁庭，或跣立殿下。有司請以玉清舊地為御苑，帝曰：「吾奉先帝苑囿，猶以為廣，何以是為？」燕私常服浣濯，帷帟衾裯，多用繒絁。宮中夜饑，思膳燒羊，戒勿宣索，恐膳夫自此戕賊物命，以備不時之須。大闢疑者，皆令上讞，歲常活千餘。吏部選人，一坐失入死罪，皆終身不遷。每諭輔臣曰：「朕未嘗詈人以死，況敢濫用闢乎！」至於夏人犯邊，御之出境；契丹渝盟，增以歲幣。在位四十二年之間，吏治若偷惰，而任事蔑殘刻之人；刑法似縱弛，而決獄多平允之士。國未嘗無弊幸，而不足以累治世之體；朝未嘗無小人，而不足以勝善類之氣。君臣上下惻怛之心，忠厚之政，有以培壅宋三百餘年之基。子孫一矯其所為，馴致於亂。《傳》曰：「為人君，止於仁。」帝誠無愧焉。