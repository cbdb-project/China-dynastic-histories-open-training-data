末帝紀上

末帝，諱瑱，初名，及即位，改名鍠，貞明中又改今諱。太祖第四子也。母曰元貞皇后張氏。以唐文德元年戊申歲九月十二日生于東京。帝美容儀，性沉厚寡言，雅好儒士。唐光化三年，授河南府參軍。太祖受禪，封均王。時太祖初置天興軍，最為親衛，以帝為左天興軍使。開平四年夏，進位檢校司空，依前天興軍使，充東京馬步軍都指揮使。

乾化二年六月二日，庶人友珪弒逆，矯太祖詔，遣供奉官丁昭溥馳至東京，密令帝害博王友文。友珪即位，以帝為東京留守，行開封府尹，檢校司徒。友珪以篡逆居位，群情不附。會趙巖至東京，從帝私宴，因言及社稷事。帝以誠款謀之，巖曰：「此事易如反掌，成敗在招討楊令公之手，但得一言諭禁軍，其事立辦。」巖時典禁軍，還洛，以謀告侍衛親軍袁象先。帝令腹心馬慎交之魏州見師厚，且言成事之日，賜勞軍錢五十萬緡，仍許兼鎮。慎交，燕人也，素有膽辨，乃說師厚曰：「郢王殺君害父，篡居大位，宮中荒淫，靡所不至。洛下人情已去，東京物望所歸，公若因而成之，則有輔立之功，討賊之效。」師厚猶豫未決，謂從事曰：「吾于郢王，君臣之分已定，無故改圖，人謂我何！」慎交曰：「郢王以子弒父，是曰元兇。均王為君為親，正名仗義。彼若一朝事成，令公何情自處！」師厚驚曰：「幾誤計耳！」乃令小校王舜賢至洛，密與趙巖、袁象先圖議。時有左右龍驤都在東京，帝偽作友珪詔，遣還洛下。先是，劉重遇部下龍驤一指揮于懷州叛，經年搜捕其黨，帝因遣人激怒其眾曰：「郢王以龍驤軍嘗叛，追汝等洛下，將盡坑之。」翼日，乃以偽昭示之。《通鑑考異》：《梁太祖實錄》：「丙戌，東京言龍驤軍準詔追赴西京，軍情不肯進發。」實友珪征之，非友貞偽作，但激怒言坑之耳。諸軍憂恐，將校垂泣告帝，乞指生路。帝諭之曰：「先帝三十餘年，經營社稷，千征萬戰，爾等皆會從行。今日先帝尚落人奸計，爾等安所逃避。」因出梁祖御容以示諸將，帝欷歔而泣曰：「郢王賊害君父，違天逆地，復欲屠滅親軍，爾等茍能自趨洛陽，擒取逆豎，告謝先帝，即轉禍為福矣！」眾踴躍曰：「王言是也。」皆呼萬歲，請帝為主，時偽鳳歷元年二月十五日也。

帝乃遣人告趙巖、袁象先、傅暉、朱珪等。十七日，象先引禁軍千人突入宮城，遂誅友珪。事定，象先遣趙巖齎傳國寶至東京，請帝即位于洛陽。帝報之曰：「夷門，太祖創業之地，居天下之衝，北拒並、汾，東至淮海，國家籓鎮，多在厥東，命將出師，利于便近，若都洛下，非良圖也。公等如堅推戴，冊禮宜在東京，賊平之日，即謁洛陽陵廟。」

是月，帝即位于東京，乃去鳳歷之號，稱乾化三年。詔曰：

我國家賞功罰罪，必葉朝章，報德伸冤，敢欺天道。茍顯違于法制，雖暫滯于歲時，終振大綱，須歸至理。重念太祖皇帝，嘗開霸府，有事四方。迨建皇朝，載遷都邑，每以主留重務，居守難才，慎擇親賢，方膺寄任。故博王友文，才兼文武，識達古今，俾分憂于在浚之郊，亦共理于興王之地，一心無易，二紀于茲。嘗施惠于士民，實有勞于家國。去歲郢王友珪，常懷逆節，已露凶鋒，將不利于君親，欲竊窺于神器。此際值先皇寢疾，大漸日臻，博王乃密上封章，請嚴宮禁，因以萊州刺史授于郢王友珪，才睹宣頭，俄行大逆。豈有自縱兵于內殿，卻翻事于東都，又矯詔書，枉加刑戮，仍奪博王封爵，又改姓名，冤恥兩深，欺誑何極。伏賴上穹垂祐，宗社降靈。俾中外以葉謀，致遐邇之共怒，尋平內難，獲剿元兇，既雪恥于同天，且免譏于共國。朕方期遁世，敢竊臨人，遽迫推崇，爰膺纘嗣。冤憤既伸于幽顯，霈澤宜及于下泉。博王宜復官爵，仍令有司擇日歸葬云。

三月丁未，制曰：「朕仰膺天眷，近雪家仇，旋聞將相之謀，請紹祖宗之業。群情見迫，三讓莫從，只受推崇，懼不負荷。方欲烝嘗寢廟，禋類郊丘，合徵文體之辭，用表事神之敬。其或于文尚淺，在理未周，亦冀隨時，別圖制義。雖臣子行孝，重更名于已孤；而君父稱尊，貴難知而易避。今則虔遵古典，詳攷前聞，允諧龜筮之占，庶合帝王之道。載惟涼德，尤媿嘉名，中外群僚，當體朕意。宜改名鍠。」庚戌，以天雄軍節度使、充潞州行營都招討使、開府儀同三司、檢校太尉、兼侍中、弘農郡王楊師厚為檢校太師，兼中書令，進封鄴王。壬戌，以夏州節度使、檢校太尉、同平章事李仁福為檢校太師，進封隴西郡王。戊辰，以邢州保義軍留後、檢校太保戴思遠為檢校太傅，充邢州節度使。庚午，以鎮東軍節度副使、充兩浙西面都指揮使、行睦州刺史馬綽為檢校太傅、同平章事，領秦州雄武軍節度使，進封開國候。是月，文武百官上言，請以九月十二日帝降誕日為明聖節，休假三日。從之。

夏四月癸未，以西京內外諸軍馬步軍都指揮使、檢校司徒、左龍虎統軍、濮陽郡開國侯袁象先為特進、檢校太保、同平章事，充鎮南軍節度、江南西道觀察處置等使、開封尹、判在京馬步諸軍事，進封開國公，增食邑一千戶。丁酉，宣義軍節度副大使、知節度事、鄭滑濮等州觀察使、檢校太傅、長沙郡開國公羅周翰加特進、駙馬都尉。

五月乙巳，天雄軍節度使楊師厚及劉守奇率魏、博、邢、洺、徐、兗、鄆、滑之眾十萬討鎮州。庚戌，營于鎮之南門外。壬子，晉將史建瑭自趙州領騎五百入于鎮州，師厚知其有備，自九門移軍于下博。劉守奇以一軍自貝州掠冀州衡水、阜城，陷下博。師厚自弓高渡御河，逼滄州，張萬進懼，送款，師厚表請以萬進為青州節度使，以劉守奇為滄州節度使。詔曰：「太祖皇帝六月二日大忌。朕聞姬周已還，並用通喪之禮，炎漢之後，方行易月之儀。歷代相沿，萬幾斯重，遂為故實，難遽改更。朕頃遘家冤，近平內難，倏臨祥制，俯迫忌辰，音容永遠而莫追，號感彌深而難抑。將欲表宅憂于中禁，是宜輟聽政于外朝，雖異常儀，願申罔極。宜輟五月二十二日至六月二十九朝參，軍機急切公事，即不得留滯，並仰畫時聞奏施行。」宰臣文武百官三上表，以國忌廢務多日，請依舊制。詔報曰：「朕聞禮非天降，固可酌于人情，事繫孝思，諒無妨于國體。今以甫臨忌日，暫輟視朝，冀全哀感之情，用表始終之節。宰臣等累陳章表，備述古今，慮以萬幾之繁，議以五月之請。雖茲懇切，難盡允俞，況保身方荷于洪基，敢言過毀，而權制獲申于至性，必在得中。宜自今月二十九日輟至六月七日，無煩抑請，深體朕懷。」

六月戊子，以滄州順化軍節度使、并潞鎮定副招討使、檢校太傅、同平章事張萬進為青州節度使。秋九月甲辰，以光祿大夫、守御史大夫、吳興郡開國侯姚洎為中書侍郎、平章事。十二月庚午，以前鄆州節度、檢校司徒、食邑二千戶、福王友璋為許州節度使，檢校太保。是月，晉王收幽州，執偽燕主劉守光及其父仁恭歸晉陽。

乾化四年春正月壬寅，以青州節度使張萬進為兗州節度使、檢校太尉。二月甲戌，以感化軍節度使、華商等州觀察使、檢校太傅、同平章事、太原郡開國公康懷英為大安尹，充永平軍節度使，大安金棣等州觀察處置使。

夏四月丁丑，以守司空、平章事于兢為工部侍郎，尋眨萊州司馬，以其挾私與軍校遷改故也。是日，以行營左先鋒馬軍使、濮州刺史王彥章為澶州刺史，充行營先鋒步軍都指揮使，加光祿大夫、檢校太保，封開國伯；以永平軍節度使、檢校太傅、同平章事劉鄩為開封尹，遙領鎮南軍節度使。五月癸丑，朔方軍留後、檢校司徒韓洙起復，授朔方軍節度使，檢校太保。

秋七月，晉王率師自黃澤嶺東下，寇邢、洺，魏博節度使楊師厚軍于漳水之東。晉將曹進金來奔，晉軍遂退。九月，徐州節度使王殷反。時朝廷以福王友璋鎮徐方，殷不受代，乃下詔削奪殷在身官爵，仍令卻還本姓蔣，便委友璋及天平軍節度使牛存節、開封尹劉鄩等進軍攻討。是時，蔣殷求救于淮南，楊溥遣大將朱瑾率眾來援，存節等逆擊，敗之。

貞明元年春，牛存節、劉鄩拔徐州，逆賊將殷舉族自燔而死，于火中得其尸，梟首以獻。詔福王友璋赴鎮。

閏二月甲午，延州節度使、太原西面招討應接使、檢校太師、兼中書令、渤海郡王高萬興進封渤海王。三月辛酉朔，以天平軍節度副大使、知節度事、兼淮南西北面行營招討應接等使、檢校太傅、同平章事牛存節為檢校太尉，加食邑一千戶，賞平徐之功也。丁卯，以右僕射兼門下侍郎、同平章事、監修國史、判度支趙光逢為太子太保致仕。魏博節度使楊師厚薨，輟視朝三日。

初，師厚握強兵，據重鎮，每邀朝廷姑息，及薨，輟視朝三日，或者以為天意。租庸使趙巖、租庸判官邵贊獻議于帝曰：「魏博六州，精兵數萬，蠹害唐室百有餘年。羅紹威前恭後倨，太祖每深含怒。太祖尸未屬纊，師厚即肆陰謀。蓋以地廣兵強，得肆其志，不如分削，使如身使臂，即無不從也。陛下不以此時制之，寧知後之人不為楊師厚耶！若分割相、魏為兩鎮，則朝廷無北顧之患矣！」帝曰：「善。」即以平盧軍節度使賀德倫為天雄軍節度使，遣劉鄩率兵六萬屯河朔。詔曰：「分疆裂土，雖賞勳勞；建節屯師，亦從機便。比者魏博一鎮，巡屬六州，為河朔之大籓，實國家之巨鎮。所分憂寄，允謂重難；將葉事機，須期通濟。但緣鎮、定賊境，最為魏、博親鄰；其次相、衛兩州，皆控澤潞山口。兩道並連于晉土，分頭常寇于魏封。既須日有戰爭，未若懼分節制。免勞兵力，因奔命于兩途；稍泰人心，俾安居于終日。其相州宜建節度為昭德軍。以澶、衛兩州為屬郡，以張筠為相州節度使。」

己丑，魏博軍亂，囚節度使賀德倫。是時，朝廷既分魏博六州為兩鎮，命劉鄩統大軍屯于南樂，以討王熔為名，遣澶州刺史、行營先鋒步軍都指揮使王彥章領龍驤五百騎先入于魏州，屯于金波亭。詔以魏州軍兵之半隸于相州，并徙其家焉。又遣主者檢察魏之帑廩。既而德倫促諸軍上路，姻族辭決，哭聲盈巷。其徒乃相聚而謀曰：「朝廷以我軍府強盛，故設法殘破，況我六州，歷代籓府，軍門父子，姻族相連，未嘗遠出河門，離親去族，一旦遷于外郡，生不如死。」三月二十九日夜，魏軍乃作亂，放火大掠，首攻龍驤軍，王彥章斬關而遁。遲明，殺德倫親軍五百餘人于牙城，執德倫置之樓上。有效節軍校張彥者，最為粗暴，膽氣伏人，乃率無賴輩數百，止其剽掠。是日，魏之士庶被屠戮者，不可勝計。

帝聞之，遣使齎詔安撫，《通鑒》：夏四月，帝遣供奉官扈異撫諭魏軍。仍許張彥除郡厚賜，將士優賞。彥等不遜，投詔于地，侮罵詔使，因迫德倫飛奏，請卻復相、衛，抽退劉鄩軍。帝復遣諭曰：「制置已定，不可改易。」如是者三。彥等奮臂南向而罵曰：「傭保兒，敢如是也！」復迫德倫列其事。時有文吏司空頲者，甚有筆才，彥召見，謂曰：「為我更草一狀，詞宜抵突，如更敢違，則渡河擄之。」乃奏曰：「臣累拜封章，上聞天聽，在軍眾無非共切，何朝廷皆以為閒。半月三軍切切，而戈予未息；一城生聚皇皇，而控告無門。惟希俯鑒丹衷，茍從眾欲，須垂聖允，斷在不疑。如或四向取謀，但慮六州俱失。言非意外，事在目前。」張彥又以楊師厚先兼招討使，請朝廷依例授之，故復逼德倫奏曰：「臣當道兵甲素精，貔貅極銳，下視并、汾之敵，平吞鎮、定之人。特乞委臣招討之權，試臣湯火之節，茍無顯效，任賜明誅。」詔報曰：「魏、博寇敵接連，封疆懸遠，凡于應赴，須在師徒。是以別建節旄，各令捍禦，并、鎮則委魏、博控制，澤、潞則遣相、衛枝梧。咸逐便安，貴均勞逸，已定不移之制，宜從畫一之規。至于征伐事權，亦無定例。且臨清王領鎮之日，羅紹威守籓以來，所領事銜，本無招討。只自楊師厚先除陜、滑二帥，皆以招討兼權，因茲帶過鄴中，原本不曾落下，茍循事體，寧吝施行。況今劉鄩指鎮、定出征，康懷英往邠、岐進討，只令統率師旅，亦無招討使銜。切宜遍諭群情，勿興浮議，倚注之意，卿宜體之。」詔至，張彥壞裂，抵之于地，謂德倫曰：「梁主不達時機，聽人穿鼻，城中擾攘，未有所依。我甲兵雖多，須資勢援，河東晉王統兵十萬，匡復唐朝，世與大梁仇讎。若與我同力，事無不濟，請相公改圖，以求多福。」德倫不得已而從之，乃遣牙將曹廷隱奉書求援于太原。彥使德倫告諭軍城曰：「可依河東稱天祐十三年，此後如有人將文字于河南往來，便仰所在處置。」

是月，邠州留後李保衡以城歸順。保衡，楊崇本養子也。崇本乃李茂貞養子，任邠州二十餘年，去歲為其子彥魯所毒。彥魯領知州事五十餘日，保衡殺彥魯送款于帝，即以保衡為華州節度使，以河陽留後霍彥威為邠州節度使。

五月，晉王率師赴魏州。節度使牛存節薨。是月，鳳翔李茂貞遣偽署涇州節度使劉知俊率師攻邠州，以李保衡歸順故也。自是，凡攻圍十四月，節度使霍彥威、諸軍都指揮使黃貴堅守捍寇，會救軍至，岐人乃退。六月庚寅，晉王入魏州，以賀德倫為大同軍節度使，舉族遷于晉陽。是月，晉人陷德州。

秋七月，又陷澶州，刺史王彥章棄城來奔。《通鑒》：晉人夜襲澶州，刺史王彥章在劉鄩營，晉人獲其妻子。是月，劉鄩自洹水潛師由黃澤路西趨晉陽，至樂平縣，值霖雨積旬，乃班師還。次宗城，遂至貝州，軍于堂邑。遇晉軍，轉鬥數十里，晉軍稍退。翼日，鄩移軍于莘。八月，賀瑰收復澶州。

九月，以行營先鋒步軍都指揮使、行澶州刺史、檢校太保王彥章為汝州防禦使，依前行營先鋒步軍都指揮使。壬午，正衙命使冊德妃張氏。是夕，妃薨。冬十月辛亥，康王友孜謀反，伏誅。是夕，帝于寢殿熟寐，忽聞御榻上寶劍有聲，帝遽起視之，而友孜之黨已入于宮中，帝揮之獲免。《清異錄》：末帝夜于寢間擒刺客，乃康王友孜所遣，帝自戮之。造雲母匣貯所用劍，名匣曰「護聖將軍之館」。壬子，葬德妃張氏。

十一月乙丑，改乾化五年為貞明元年。十二月乙未，詔升華原縣為崇州靜勝軍，以美原縣為裕州，以為屬郡。以偽命義勝軍節度使、鼎耀等州觀察使、特進、檢校太保、同平章事李彥韜為特進、檢校太傅、同平章事，充靜勝軍節度使、崇裕等州觀察使，河內郡開國侯，仍復本姓溫，名昭圖。昭圖，華原賊帥也。李茂貞以為養子，以華原為耀州，美原為鼎州，偽命昭圖為節度使。至是歸款，故有是命。

貞明二年春正月庚申，以皇伯父宋州節度使、開府儀同三司、檢校太師、兼中書令、廣王全昱為守中書令，餘如故。《通鑒》：二年春正月，宣武節度使、守中書令、廣德靖王全昱卒。以浙江東道營田副使、檢校太傅、前常州刺史杜建徽遙領涇州節度使。二月丙申，右僕射，門下侍郎、平章事、諸道鹽鐵轉運等使楊涉罷相，守左僕射。涉累上章以疾辭位，故有是命。是月，命許州節度使王檀、河陽節度使謝彥章、汝州防禦使王彥章率師自陰地關抵晉陽，急攻其壘，不克而還。

三月，劉鄩率師與晉王大戰于故元城，鄩軍敗績。先是，鄩駐于莘，帝以河朔危急，師老于外，餉饋不充，遣使賜鄩詔，微有責讓。鄩奏以寇勢方盛，未可輕動。帝又問鄩決勝之策，鄩奏曰：「但人給糧十斛，盡則破敵。」帝不悅，復遣促戰。鄩召諸將會議，諸將欲戰，鄩默然。一日，引軍攻鎮定之營，彼眾大駭，上下騰亂，俘斬甚眾。時帝遣偏將楊延直領軍萬餘人屯澶州以應鄩，既而晉王詐言歸太原，劉鄩以為信。是月，召楊延直會于魏城下。鄩自莘率軍亦至，與延直會。既而晉王自貝州至，鄩引軍漸退，至故元城西，與晉人決戰，大為其所敗。追襲至河上，軍士赴水死者甚眾，鄩自黎陽濟河奔滑州。己巳，制以鄩為滑州宣義軍節度副大使，知節度事。晉人攻衛州，陷之；又攻惠州。

夏四月乙酉朔，威武軍節度使、守太傅、兼中書令、閩王王審知賜號忠勤保安興國功臣，餘如故。晉人陷洺州。癸卯夜，捉生都將李霸作亂，龍驤都將杜晏球討平之。時遣捉生軍千人戌楊劉，軍出宋門外。是夜，由水門復入，二鼓大噪，火發燭城，李霸與其徒燔建國門，不克。龍驤都將杜晏球屯鞠場，聞亂兵至，率騎擊之，亂軍退，走馬登建國門。晏球奏曰：「亂者惟李霸一軍，但守宮城，遲明，臣必破之。」未明，晏球誅霸及其同惡，京師方定。是月，以行營先鋒步軍都指揮使、汝州防禦使王彥章為鄭州防禦使，依前先鋒步軍都指揮使。

五月，晉軍還太原。六月，晉人急攻邢州，帝遣捉生都將張溫率步騎五百人入于邢州，至內黃，溫率眾降于晉人。秋七月甲寅朔，晉王自太原至魏州，節度使張筠棄城奔京師，邢州節度使閻寶以城降于晉王。壬戌，以淮南鎮海鎮東等軍節度使、充淮南宣潤等道西面行營都統、開府儀同三司、尚父、守尚書令、吳越王錢鏐為諸道兵馬元帥，餘如故。以左僕射楊涉為太子太傅致仕。

八月丁酉，以開府儀同三司、太子太保致仕趙光逢為司空兼門下侍郎、平章事、宏文館大學士、延資庫使，充諸道鹽鐵轉運使。

九月，晉王還太原。滄州節度使戴思遠棄城來奔，晉人陷貝州。《歐陽史》本紀：二年九月，晉人克貝州，守將張源德死之。又，《死事傳》略云：太祖時，源德自金吾衛將軍為蔡州刺史。貞明元年，魏博節度使楊師厚卒，末帝分魏、相等六州為兩鎮，遣劉鄩將兵萬人屯于魏。魏軍叛降晉，源德為鄩守貝州。晉王入魏，諸將欲先擊貝州，晉王曰：「貝城小而堅，攻之難卒下。」乃先襲破德州，然後以兵五千攻源德，源德堅守不下，晉軍塹而圍之。已而劉鄩大敗于故元城，南走黎陽，六鎮數十州之地皆歸晉，獨貝一州，圍之踰年不可下。源德守既堅，而貝人聞晉已盡有河北，城中食且盡，乃勸源德出降，源德不從，遂見殺。己卯，天平軍節度副大使、知節度事、檢校太師、兼中書令、瑯琊郡王王檀薨。

十月丁酉，以開府儀同三司、中書侍郎兼吏部尚書、同平章事、集賢殿大學士、判戶部敬翔為右僕射兼門下侍郎、平章事、監修國史，判度支。以光祿大夫、中書侍郎、同平章事鄭玨為特進、兼刑部尚書、平章事、集賢殿大學士，判戶部。十月，晉王自太原至魏州。是月，前昭義軍節度使、檢校太師、兼侍中、陳留郡王葛從周薨。是歲，河北諸州悉入于晉。

末帝紀中

貞明三年春正月戊午，以前淄州刺史高允奇為右羽林統軍。癸亥，以前天平軍馬步軍都指揮使、檢校太保朱勍為懷州刺史。癸酉，以右天武軍使石釗為密州刺史。戊寅，以前懷州刺史李建為安州刺史，仍賜名知節。己卯，以宣義軍節度副大使、知節度事、北面行營副招討等使、特進、檢校太傅霍彥威為天平軍節度副大使，知節度事。

二月甲申，晉王攻我黎陽，劉鄩拒之而退。乙酉，前蔡州刺史董璋權知宣義軍軍州事。丁亥，以前右羽林軍統軍梁繼業為左衛上將軍。壬辰，以租庸判官、檢校司徒張紹珪為光祿卿，依前充租庸判官。癸巳，以權知平盧軍軍州事、客省使、知銀臺事元湘為檢校司空。甲午，以飛龍使婁繼英為左武衛大將軍。

三月庚申，以前平戎軍使、檢校司徒郭紹賓為禧州刺史。辛酉，以前天平軍節度副使裴彥為隨州刺史。戊寅，湖州刺史錢傳璟、蘇州刺史錢傳蒨、鎮海軍節度副使錢傳瓘、溫州刺史錢傳璲、睦州刺史錢傳琇、寶州刺史錢傳王瞿、明州刺史錢傳球、義州刺史錢傳㻑、峰州刺史錢傳珦、巒州刺史錢傳琰、鎮海軍都知兵馬使錢傳璛等凡一十一人，並加官勳階爵，從吳越王錢鏐之請也。

夏四月庚辰，以前行左武衛大將軍蔡敬思為右武衛上將軍。辛巳，以前安州刺史劉玘權知晉州軍州事。以前密州刺史張實為潁州刺史，充本州團練使。癸未，以六軍押衙、充左天武軍使劉彥珪為澶州刺史。辛卯，以右千牛衛大將軍劉璩充契丹宣諭使。詔諸道兵馬元帥開幕除吏，一同天策上將府故事。辛丑，以清海軍元從都押衙、隴州刺史吳鍔為檢校司空。癸卯，以兩浙衙內先鋒指揮使、守峰州刺史錢傳珦為泗州刺史。

六月庚辰，以前東京馬步都指揮使兼左天武軍使雷景從為汝州刺史，充本州防御使。辛卯，以租庸判官、光祿大夫、檢校司徒、行光祿卿張紹珪為申州刺史。壬辰，以權知晉州建寧軍軍州事、前安州刺史劉玘為建寧軍節度觀察留後。

秋七月丁巳，以淄州刺史陳洪為棣州刺史。乙丑，以刑部員外郎封翹為翰林學士。丙寅，以汝州刺史楊延直為左衛大將軍，以前左衛上將軍劉重霸為起復雲麾將軍、右驍衛上將軍。庚午，以六軍諸衛副使、起復雲麾將軍、檢校太保張業為淄州刺史。八月辛巳，以左神武軍統軍周武為寧州刺史，以左崇安指揮使、前申州刺史劉仁鐸為衍州刺史。戊子，泰寧軍節度使張萬進賜名守進。九月庚申，以遙領常州刺史張昌孫遙領壽州刺史，充本州團練使。

冬十月壬午，以權西面行營都監、左武衛上將軍張筠權知商州軍州事。戊子，詔曰：「太子太傅李戩，多因釋教，誑惑群情，此後不得出入無恆。」癸巳，以前崇德軍使張思綰為左武衛上將軍。己亥，以啟聖匡運同德功臣、諸道兵馬元帥、淮南鎮海鎮東等軍節度使、充淮南宣潤等四面行營都統、開府儀同三司、尚書令、吳越王錢鏐為天下兵馬元帥。壬寅，以尚書左丞吳藹為工部尚書，充兩浙官告使。是月，晉王自魏州還太原。

閏十月丁卯，以前商州刺史徐璫為左驍衛上將軍，充西都大內皇牆使。十一月壬午，以中書侍郎、平章事鄭玨權判戶部事。戊子，以寧州刺史周武為武靜軍防禦使，守慶州刺史；以河潼軍使竇廷琬為寧州刺史。

十二月，晉王自太原復至魏州。庚申，以左金吾衛大將軍、充街使華溫琪為右龍虎軍統軍，以右龍虎統軍張彥勳為商州刺史，以前西京大內皇牆使李項為右威衛上將軍，以左金吾衛上將軍李周彝權兼左街使。壬戌，以守太尉、兼中書令、河南尹、判六軍諸衛事、魏王張宗奭為天下兵馬副元帥。丙寅，以西面行營馬軍都指揮使、檢校太保、鄭州刺史、充本州防禦使王彥章為檢校太傅。丁卯，以西面行營馬步都指揮使、左龍虎軍統軍賀瑰為檢校太傅、同中書門下平章事，充宣義軍節度使、鄭滑濮等州觀察處置等使。《通鑒》雲：時論平慶州功，故賀瑰進秩。己巳，帝幸洛陽，為來年有事于南郊也。遂幸伊闕，親拜宣陵。時租庸使趙巖勸帝郊天，且言：「帝王受命，須行此禮，願陛下力行之。」宰臣敬翔奏曰：「國家自劉鄩失律以來，府藏殫竭，箕斂百姓，供軍不暇，郊祀之禮，頒行賞賚，所謂取虛名而受實弊也。況晉人壓境，車駕未可輕動。」帝不聽，遂行。是月，晉人陷楊劉城，帝聞之懼，遂停郊禮，車駕急歸東京。《通鑒》云：道路訛言晉軍已入大梁，扼汜水矣。從官皆憂其家，相顧涕泣，帝惶駭失圖，遂罷郊祀。癸酉，詔文武兩班，除元隨駕人數外，其餘並令御史司憲張袞部署，候車駕離京後一兩日，發赴東京。甲戌，以天下兵馬副元帥、太尉、兼中書令、河南尹、魏王張宗奭為西都留守。

貞明四年春正月，晉人寇鄆、濮之境，車駕至自洛陽。庚辰，以蔡州刺史姚勍權知感化軍節度觀察留後。乙酉，以前靜難軍馬步軍都指揮使黃貴為蔡州刺史。甲午，以右領軍衛上將軍齊奉國為左金吾衛大將軍，充街使。

二月，遣將謝彥章帥眾數萬迫楊劉城。甲子，晉王來援楊劉城，彥章之軍不利而退。三月壬午，以前右武衛上將軍張筠為左衛上將軍。癸巳，以鎮國軍節度押衙、充本道馬步軍都指揮使江可復為衍州刺史。壬寅，鎮海鎮東等軍節度行軍司馬、秦州節度使、檢校太傅、同平章事馬綽加檢校太尉、同平章事，依前鎮海、鎮東等軍節度行軍司馬，餘如故，從錢鏐之請也。

夏四月丁未，以宣徽院使、右衛上將軍趙縠權知青州軍州事，以宣徽院副使韋堅權知本院事。己酉，以銀青光祿大夫、行中書侍郎、同中書門下平章事、權判戶部鄭玨為金紫光祿大夫、中書侍郎、兼刑部尚書、平章事、集賢殿大學士、判戶部、上柱國，仍進封滎陽郡開國侯，加食邑五百戶。以金紫光祿大夫、行尚書吏部侍郎、上柱國、蘭陵縣開國男、食邑三百戶蕭頃為中書門下平章事，仍進封蘭陵縣開國伯，加食邑四百戶。庚戌，以前崇德軍使、前右武衛大將軍杜存為右領軍衛上將軍。甲寅，以刑部郎中、充史館修撰竇專為翰林學士。初，學士竇夢征草錢鏐麻，貶蓬萊尉，帝召專入翰林，遣崇政使李振問宰相云：「專是宰臣蕭頃女婿，令中書商量可否？」中書奏曰：「宰相親情，不居清顯，避嫌之道，雖著舊規，若蒙特恩，亦有近例，固不妨事。」帝乃可之。己未，靈武節度使韓洙落起復，授開府儀同三司，依前檢校太傅、同平章事。癸亥，以延州忠義軍節度使、太原西面招討應接使、檢校太師、兼中書令、渤海王高萬興兼鄜、延兩道都制置使，餘如故。時萬興弟鄜州節度使萬金卒，故有是命。己巳，以開府儀同三司、守司空兼門下侍郎、同平章事趙光逢為司徒致仕，兼加食邑五百戶，以光逢累上章請老故也。辛未，詔宰臣敬翔權判諸道鹽鐵使務。壬申，以太子賓客趙光允為吏部侍郎。

五月甲戌，以荊南衙內馬步軍都指揮使、檢校司徒高從誨領濠州刺史。乙亥，以特進、檢校太傅、前潁州團練使張實為起復雲麾將軍，依前潁州團練使。庚辰，以工部尚書致仕孔拯為國子祭酒。己丑，以太常少卿韋彖為右諫議大夫。

六月甲辰，以金紫光祿大夫、檢校司徒、歙州刺史朱令德為忠武軍節度觀察留後。己酉，以權知感化軍兩使留後、特進、檢校太保姚勍為感化軍節度觀察留後。庚戌，上以秘書少監王翹為將作監，以其父名秘故也。丙辰，以左監門衛將軍康贊美為商州刺史，以左衛上將軍張筠為權知永平軍節度觀察留後，兼判大安府事。戊午，以前景州刺史衛審符為右衛大將軍。庚申，以河陽節度、充北面行營排陣、兩京馬軍都軍節度等使、光祿大夫、檢校太保謝彥章為匡國軍節度、陳許蔡等州觀察處置等使，以宣徽院副使韋堅權知河陽軍州事。

秋七月庚辰，以商州刺史康贊美為起復雲麾將軍，依前商州刺史。辛卯，以前左驍衛上將軍楊詔為右武衛上將軍。戊戌，以前匡國軍節度使、檢校尚書左僕射羅周敬為檢校司空、守殿中監、附馬都尉。

八月丙午，以右廣勝軍使劉君鐸為虢州刺史。戊申，以武寧軍節度副使李存權知宿州事。辛亥，涇原節度使杜建徽加檢校太傅、同平章事。建徽，吳越王錢鏐之將也，遙領涇原節制，至是以其上請加恩，故有是命。乙卯，以蔡州刺史黃貴為絳州刺史。辛酉，以絳州刺史尹皓為感化軍節度觀察留後。癸亥，以前永平軍節度副使張正己為房州刺史。乙丑，以宿州團練使趙麓權知河陽節度觀察留後，以左驍衛將軍劉去非為郢州刺史。戊辰，以權知永平軍節度觀察留後、兼判大安府事張筠為永平軍節度觀察留後，依前兼判大安府事。是月，晉王率師次楊劉口，遂軍于麻家渡，北面招討使賀瑰以兵屯濮州北行臺村，對壘百餘日。晉王以輕騎來覘，許州節度使謝彥章發伏兵掩擊。圍之數重，會救軍至，晉王僅以身免。

九月丁丑，靜勝軍節度、崇裕等州觀察處置等使、特進、檢校太傅、同平章事溫昭圖加檢校太尉。甲午，崇政院副使張希逸加金紫光祿大夫，行秘書少監。乙未，起復雲麾將軍、檢校太保、壽州團練使張昌孫落起復，授光祿大夫、檢校太傅。

冬十月辛丑朔，以前感化軍節度觀察留後、特進、檢校太保姚勍為左龍虎統軍，充西都內外馬步軍都指揮使。以洛苑使、金紫光祿大夫、檢校司徒、守左威衛大將軍董璋為右龍虎統軍。己酉，以安南靜海節度使、檢校司徒曲美為檢校太保、同平章事。庚戌，以商州刺史康贊美為蔡州刺史。十一月壬辰，前懷州刺史朱勍授起復雲麾將軍，依前懷州刺史。

十二月庚子朔，晉王領軍迫行臺寨，距寨十里結營而止。北面招討使賀瑰殺許州節度使謝彥章、濮州刺史孟審澄、別將侯溫裕等于軍，以謀叛聞，為行營馬步都虞候朱珪構之也。晉王聞之，喜曰：「彼將帥不和，亡無日矣。」丁未，以行營諸軍馬步都虞候、光祿大夫、檢校太保、曹州刺史朱珪為檢校太傅，充匡國軍節度觀察留後，依前行營諸軍馬步都虞候。癸丑，詔曰：「行營諸軍馬步都虞候、匡國軍節度觀察留後朱珪，昨以寇戎未滅，兵革方嚴，所期朝夕之間，克弭煙塵之患，每于將帥，別注憂勞。而謝彥章、孟審澄、侯溫裕忽構異圖，將萌逆節，賴朱珪挺施貞節，密運沈機，果致梟擒，免資仇敵。特加異殊之命，用旌忠孝之謀，便委雄籓，俾荷隆渥。可檢校太傅，充平盧軍節度、淄青登萊等州觀察處置、押新羅渤海兩番等使兼行營諸軍馬步軍副都指揮使，仍進封沛國郡開國侯。」乙巳，起復雲麾將軍、檢校太保、陳州刺史、惠王友能，鎮國軍節度、陜虢等州觀察處置等使、起復雲麾將軍、檢校太保、邵王友誨，並落起復，加檢校太傅。以前房州刺史牛知業為右羽林軍統軍。癸亥，北面招討使賀瑰率大軍與晉人戰于胡柳陂，晉人敗績。是日既晡，復為晉人所敗。初，晉人起軍將襲東京，乃下令軍中老弱悉歸于鄴。是月二十二日，晉王次臨濮，賀瑰、王彥章自行臺寨率軍躡之。二十四日，至胡柳陂，晉王領軍出戰，瑰軍已成列，晉王以騎突之，王彥章一軍先敗，彥章走濮陽。晉人輜重在陣西，瑰領軍薄之，晉人大奔，自相蹈籍，死者不可勝計，晉大將周德威歿于陣。瑰軍乃登土山，列陣于山之下，晉王領兵復來戰，瑰軍遂敗。翼日，晉人攻濮陽，陷之，京師戒嚴。

貞明五年春正月，晉人城德勝，夾河為柵。二月乙巳，以宣徽院副使韋堅權知徐州軍事。三月己卯，以華州感化軍留後尹皓為華州節度使，加檢校太保、同平章事。癸未，制削奪兗州節度使張守進在身官爵，以其叛故也。仍命劉鄩為兗州管內安撫制置使，領兵以攻之。

夏四月壬寅，以永平軍留後兼判大安府事張筠為永平軍節度使、檢校太保，行大安尹。庚戌，以鎮海軍北面水陸都指揮使、湖州刺史、檢校太傅錢傳璟遙領宣州寧國軍節度使，加同平章事。是月，賀瑰攻德勝南城，以艨艟戰艦橫于河，以扼津濟之路。晉人斷其艨艟，濟軍以援南城，瑰等退軍。

五月己巳，山南東道節度使、檢校太傅孔勍加同平章事。丁亥，以延州節度使、鄜延兩道都制置、太原西面招討應接等使、渤海郡王高萬興為檢校太師、兼中書令，充保大忠義等軍節度、鄜延管內觀察等使。是月，以行營諸軍左廂馬軍都指揮使、鄭州防禦使王彥章為許州匡國軍節度觀察留後，依前行營諸軍左廂馬軍都指揮使。六月壬戌，以天驥院使李隨權知登州軍州事。

秋七月，晉王自魏州還太原。八月乙未朔，滑州節度使賀瑰卒，輟視朝三日，詔贈侍中。是月，命開封尹王瓚為北面行營招討使。瓚乃與許州留後王彥章等率大軍自黎陽濟，營于楊村，造浮梁以通津路。九月丙寅，制削奪廣州節度使、南平王劉巖在身官爵，以其將謀僭號故也。仍詔天下兵馬元帥錢鏐指揮攻討。

冬十月，晉王復至魏州。是月，劉鄩攻下兗州，擒張守進，夷其族。十一月丁丑，以兗州安撫制置使、特進、檢校太傅、大彭郡開國公劉鄩為兗州節度使、開府儀同三司、檢校太尉、同平章事，賞平兗之功也。辛卯，王瓚帥師至戚城，遇晉軍。交綏而退。

十二月戊戌，晉王領軍迫河南寨，王瓚率師禦之，獲晉將石家才。既而瓚軍不利，瓚退保楊村寨，晉人陷濮陽。

末帝紀下

貞明六年春正月戊子，以曹州刺史朱漢賓為安州宣威軍節度使；以許州匡國軍節度觀察留後、充散指揮都軍使、檢校太傅王彥章為匡國軍節度使，進封開國侯，軍職如故。

二月癸丑，宣州節度使錢傳璟起復，依前檢校太傅、同平章事、宣州節度使，以其丁內艱故也。三月丁亥，以前申州刺史張紹珪為大理卿。

夏四月己亥，制曰：

王者愛育萬方，慈養百姓，恨不驅之仁壽，撫以淳和。而炎、黃有戰伐之師，堯、舜有干戈之用，諒不獲已，其猶病諸。然則去害除妖，興兵動眾，殺黑龍而濟中土，刑白馬而誓諸侯，終能永逸暫勞，以至同文共軌，古今無異，方冊具存。朕以眇末之身，託億兆之上，四海未乂，八年于茲，業業兢兢，日慎一日。雖踰山越海，肅慎方來，而召雨征風，蚩尤尚在。顧茲殘孽，勞我大邦，將士久于戰征，黎庶疲于力役。木牛暫息，則師人有乏爨之憂；流馬盡行，則丁壯有無聊之苦。況青春告謝，朱夏已臨，妨我農時，迫我戎事。永言大計，思致小康，宜覃在宥之恩，稍示殷憂之旨。用兵之地，賦役實煩，不有蠲除，何使存濟。除兩京已放免外，應宋、亳、潁、鄆、齊、魏、滑、鄭、濮、沂、密、青、登、萊、淄、陳、許、均、房、襄、鄧、泌、隨、陜、華、雍、晉、絳、懷、汝、商等三十二州，應欠貞明四年終已前夏秋兩稅，并鄆、齊、滑、濮、襄、晉、輝等七州，兼欠貞明四年已前營田課利物色等，並委租庸使逐州據其名額數目矜放。所在官吏，不得淹停制命，徵督下民，致恩澤不及于鄉閭，租稅虛捐于帳籍。其有私放遠年債負，生利過倍，自違格條，所在州縣，不在更興徵理之限。兗州城內，自張守進違背朝廷，結連蕃寇，久勞攻討，頗困生靈，言念傷殘，尋加給復。應天下見禁罪人，如犯大辟合抵極刑者，宜示好生，特令減死。除準格律常赦不原外，徒流已下，遞減一等。除降官未經量移者與量移，已量移者便與復資云。

庚子，宗正卿朱守素上言：「請依前朝置匭院，令諫議大夫專判。」從之，乃以右諫議大夫鄭韜光充知匭使。乙巳，以右僕射兼門下侍郎、同平章事、監修國史、判度支、開國公敬翔為宏文館大學士、延質庫使、諸道鹽鐵轉運等使，餘如故。以中書侍郎兼刑部尚書、平章事、集賢殿大學士、判戶部事鄭玨為監修國史、判度支。以中書侍郎、平章事蕭頃為集賢殿大學士、判戶部事。以尚書左丞李琪為中書侍郎、平章事。丙午，吏部侍朗趙光允為尚書左丞。己酉，以河中護國軍節度副大使、知節度事、制置度支解縣池場等使、開府儀同三司、守太保、兼中書令、冀王友謙依前守太保、兼中書令，兼同州節度使，餘如故。癸丑，鄜延節度使兼西面招討接應等使、檢校太保、兼中書令、渤海郡王高萬興進封延安王，賜號匡時定節功臣。前衡州長史劉騭進所撰《地理手鏡》十卷。己未，以租庸判官、尚書工部郎中張銳為戶部郎中，充崇政院學士。辛酉，以前吏部侍郎盧協為禮部侍郎。

五月乙丑，故左衛上將軍齊奉國贈太傅。詔曰：「應文武朝官，或有替罷多年，漂流在外者，宜令中書門下量才除授，勿使棲遲。或有進士策名、累年未釋褐者，與初任一官；已釋褐者，依前資敘用。」乙酉，升宋州為大都督府，其餘廢大都督府額。

六月，遣兗州節度使劉鄩、華州節度使尹皓、崇州節度使溫昭圖、莊宅使段凝領軍攻同州。先是，河中朱友謙襲陷同州，節度使程全暉單騎奔京師。友謙以其子令德為同州留後，表求節旄，不允；既而帝慮友謙怨望，遂命兼鎮同州，制命將下而友謙已叛，遣使求援於晉，故命將討之。

九月庚寅，以供奉官郎公遠充契丹歡好使。晉王遣都將李嗣昭、李存審、王建及率師來援同州，戰於城下。我師敗績，諸將以餘眾退保華州羅文寨。

冬十月，陳州妖賊毋乙、董乙伏誅。陳州里俗之人，喜習左道，依浮屠氏之教，自立一宗，號曰「上乘」。不食葷茹，誘化庸民，揉雜淫穢，宵聚晝散。州縣因循，遂致滋蔓。時刺史惠王友能恃戚籓之寵，動多不法，故奸惹之徒，望風影附。毋乙數輩，漸及千人，攻掠鄉社，長吏不能詰。是歲秋，其眾益盛，南通淮夷，朝廷累發州兵討捕，反為賊所敗。陳、潁、蔡三州，大被其毒。群賊乃立毋乙為天子，其餘豪首，各有樹置。至是，發禁軍及數郡兵合勢追擊，賊潰，生擒毋乙等首領八十餘人，械送闕下，並斬于都市。

龍德元年春正月癸巳，詔諸道入奏判官，宜令御史臺點檢，合從正衙退後，便于中書門下公參辭謝。如有違越，具名銜聞奏。應面賜章服，仍令閣門使取本官狀申中書門下，受敕牒後，方可結入新銜。甲辰，以河東道行營西面應接使、前靜勝軍節度、崇裕等州觀察處置等使、特進、檢校太尉、同平章事溫昭圖為匡國軍節度、陳許蔡等州觀察處置等使。以北面行營副招討使、匡國軍節度、陳許蔡等州觀察處置等使、光祿大夫、檢校太傅王彥章為宣義軍節度副大使，知節度事，鄭、滑、濮等州觀察處置等使，依前北面副招討使。

二月己未，以權知靜勝軍節度觀察留後、前汝州防禦使華溫琪為靜勝軍節度觀察留後，依前檢校太傅。丙寅，以荊南節度使、檢校太師、兼中書令、渤海郡王高季昌為守中書令，依前荊南節度使。庚午，以晉州建寧軍節度觀察留後劉玘為晉州節度使、檢校太保。壬申，史館上言：「伏見北齊文士魏收著《後魏書》，于時自魏太武之初，至于北齊，書不獲就，乃大征百官家傳，刊總斟酌，隨條甄舉，搜訪遺亡，數年之間，勒為一代典籍，編在北史，固非虛言。臣今請明下制，敕內外百官及前資士子、帝戚勳家，並各納家傳，具述父祖事行源流及才術德業灼然可攷者，並纂述送史館。如記得前朝會昌已後公私，亦任抄錄送官，皆須直書，不用文藻。兼以兵火之後，簡牘罕存，應內外臣僚，曾有奏行公事，關涉制置，或討論沿革，或章疏文詞，有可採者，並許編錄送納。候史館修撰之日，攷其所上公事，與中書門下文案事相符會，或格言正辭詢訪不謬者，並與編載。所冀忠臣名士，共流家國之耿光；孝子順孫，獲記祖先之丕烈。而且周德見乎殷紀，舜典存乎禹功，非唯十世可知，庶成一朝大典。臣叨庸委任，獲領監修，將贖素食，輒乾元覽。」詔從之。鹽鐵轉運使敬翔奏：「請于雍州、河陽、徐州三處重置場院稅茶。」從之。己卯，禮部尚書、充西都副留守兼判尚書省事崔沂奏：「西京都省，凡有公事奏聞，常須借印施行，伏請鑄尚事省分司印一面。」從之。是月，鎮州大將王德明殺其帥王熔，自稱留後，遣使來求援。宰臣敬翔請許之，租庸使趙巖等以為不可，乃止。

三月丁亥朔，祠部員外郎李樞上言：「請禁天下私度僧尼，及不許妄求師號紫衣。如願出家受戒者，皆須赴闕比試藝業施行，願歸俗者一聽自便。」詔曰：「兩都左右街賜紫衣及師號僧，委功德使具名聞奏。今後有闕，方得奏薦，仍須道行精至，夏臘高深，方得補填。每遇明聖節，兩街各許官壇度七人。諸道如要度僧，亦仰就京官壇，仍令祠部給牒。今後只兩街置僧錄，道錄僧正並廢。」己丑，以前兵部郎中杜光乂為左諫議大夫致仕。壬寅，改襄州鄢縣為沿夏縣，亳州焦夷縣為夷父縣，密州漢諸縣為膠源縣，從中書舍人馬縞請也。

夏四月，陳州刺史惠王友能反，舉兵向闕。帝命將出師逆擊，敗之。友能走保陳州，詔張漢傑率兵進討。敕開封府太康、襄邑、雍丘三縣，遭陳州賊軍奔衝，其夏稅只據見苗輸納。

五月丙戌朔，制曰：

朕聞惟辟動天，惟聖時憲，故君為善則天降之以福，為不善則降之以災。朕以眇末之身，託于王公之上，不能荷先帝艱難之運，所以致蒼生塗炭之危。兵革薦興，災害仍集，內省厥咎，蓋由朕躬。故北有邊裔狡逞之師，西有蒲、同亂常之旅，連年戰伐，積歲轉輸，虔劉我士民，侵據我郡邑。師無宿飽之饋，家無擔石之儲，而又水潦為災，蟲蝗作沴，戒譴作于上，怨咨聞于下。而況骨肉之內，竊弄干戈，畿甸之中，輒為陵暴。但責躬而罪己，敢怨天以尤人。蓋朕無德以事上穹，無功以及兆庶，不便于時者未能去，有益于民者未能行。處事昧于酌中，發令乖于至當，招致災患，引翼禍殃。罪在朕躬，不敢自赦。夙夜是懼，寢食靡寧，將勵己以息災，爰布澤而從欲。今以薰風方扇，旭日初昇，朔既視于正陽，歷宜更于嘉號。庶惟新之令，敷華夏以同歡；期克念之心，與皇王而合道。其貞明七年，宜改為龍德元年，應天下見禁罪人，除大辟罪外，遞減一等。德音到後，三日內疏理訖奏。應欠貞明三年、四年諸色殘欠，五年、六年夏稅殘稅，並放。侍衛親軍及諸道行營將士等第頒賜優賞，已從別敕處分。左降官與量移，已經量移者與復資。長流人各移近地，已經移者許歸鄉里，前資朝官，寄寓遠方，仰長吏津置赴闕。內外文武常參官、節度使、留後、刺史、父母亡歿者並與封贈。公私債負，納利及一倍已上者，不得利上生利。先經陣歿將校，各與追贈云。

以宣和庫使、守右領衛將軍李嚴權知兗州軍州事。丁亥，詔曰：「郊禋大禮，舊有渥恩，御殿改元，比無賞給。今則不循舊例，別示特恩。其行營將士賞賚已給付本家，宜令招討使霍彥威、副招討使王彥章、陳州行營都指揮張漢傑曉示諸軍知委。是月，兗州節度使、充河東道行營都招討使劉鄩卒。

六月己亥，以都檢點諸司法物使、檢校司徒、行左驍衛大將軍李肅為右威衛上將軍。

秋七月，陳州朱友能降。庚子，詔曰：「朕君臨四海，子育兆民，惟持不黨之心，庶葉無私之運。其有齒予戚屬，雖深敦敘之情。干我國經，難固含宏之旨。須遵常憲，以示至公。特進、檢校太傅、使持節陳州刺史、兼御史大夫、上柱國、食邑三千戶惠王友能，列爵為王，頒條治郡，受元戎之寄任，處千里之封疆。就進官資，巳登崇貴，時加錫賚，以表優隆。宜切知恩，合思盡節，撫俗當申於仁政，佐時期效於忠規。而狎彼小人，納其邪說，忽稱兵而向闕，敢越境以殘民，侵犯郊畿，驚撓輦轂，遠邇咸嫉，謀畫交陳。及興問罪之師，旋驗知非之狀，瀝懇繼陳于章表，束身願赴于闕庭，備述艱危，覬加寬恕。朕得不自為屈己，姑務安仁，特施貸法之恩，蓋舉議親之律。詢于事體，抑有朝章，止行退責之文，用塞眾多之論。可降封房陵侯。於戲！君臣之禮，彼有不恭；伯仲之恩，予垂立愛。顧茲輕典，豈稱群情，凡在臣僚，當體朕意。」甲辰，制以特進、檢校太傅、衡王友諒可封嗣廣王。

冬十月，北面招討使戴思遠攻德勝寨之北城，晉人來援，思遠敗於戚城。

龍德二年春正月，戴思遠率師襲魏州。時晉王方攻鎮州，故思遠乘虛以襲之，陷成安，而思遠遂急攻德勝北城，晉將李存審極力拒守。二月，晉王以兵至，思遠收軍而退，復保楊村。八月，段凝、張朗攻衛州，下之，獲刺史李存儒以獻。戴思遠又下淇門、共城、新鄉等三縣。自是澶州之西、相州之南，皆為梁有，晉人失軍儲三分之一焉。

龍德三年春三月，晉潞州節度留後李繼韜遣使以城歸順。先是，繼韜父嗣昭為潞州節度使，戰歿于鎮州城下，晉王欲以嗣昭長子繼儔襲父位。繼韜在潞州，即執繼儔囚之，遣使來送款，仍以二幼子為質。澤州刺史裴約不從繼韜之謀，帝命董璋為澤州刺史，令將兵攻之。

夏四月己巳，晉王即唐帝位于魏州，改天祐二十年為同光元年。閏月壬寅，唐軍襲鄆州，陷之。巡檢使陳州刺史劉遂嚴，本州都指揮使燕顒奔歸京師，皆斬于都市。

五月，以滑州節度使王彥章為北面行營招討使。辛酉，王彥章率舟師自楊村寨浮河而下，斷德勝之浮梁。攻南城，下之，殺數十人。唐帝棄德勝之北城，併軍保楊劉。己巳，王彥章、段凝圍楊劉城。六月乙亥，唐帝引軍援楊劉，潛軍至博州，築壘于河東岸。戊子，王彥章、杜晏球率兵急攻博州之新壘，不克，遂退保于鄒口。

秋七月丁未，唐帝引軍沿河而南。王彥章棄鄒口，復至楊劉。己未，自楊劉拔營退保楊村寨。八月，以段凝代王彥章為北面行營招討使。戊子，段凝營于王村，引軍自高陵渡河，復臨河而還。董璋攻澤州，下之。庚寅，唐帝軍于胡城，先鋒將康延孝率百騎奔于唐，盡洩其軍機。命滑州節度使王彥章率兵屯守鄆之東境。九月戊辰，彥章以眾渡汶，與唐軍遇於遞防鎮，彥章不利，退保中都。

冬十月辛未朔，日有食之。甲戌，唐帝引師襲中都，王彥章兵潰，于是彥章與監軍張漢傑及趙廷隱、劉嗣彬、李知節、唐文通、王山興等皆為唐人所獲。翼日，彥章死于任城。帝聞中都之敗，唐軍長驅將至，遣張漢倫馳驛召段凝于河上；漢倫墜馬傷足，復限水潦，不能進。時禁軍尚有四千人，朱珪請以拒唐軍，帝不從，登建國門召開封尹王瓚，謂之曰：「段凝未至，社稷繫卿方略。」瓚即驅軍民登城為備。或勸帝西奔洛陽，趙巖曰：「勢已如是，一下此樓，誰心可保。」乃止。俄報曰：「晉軍過曹州矣！」帝置傳國寶于臥內，俄失其所在，已為左右所竊迎唐帝矣。帝召控鶴都將皇甫麟，謂之曰：「吾與晉人世仇，不可俟彼刀鋸，卿可盡我命，無令落仇人之手。」麟不忍，帝曰：「卿不忍，將賣我耶！」麟舉刀將自剄，帝持之，因相對大慟。戊寅夕，麟進刃于建國樓之廊下，帝崩。《五代會要》：末帝年三十六。麟即時自剄。遲明，唐軍攻封丘門，王瓚迎降。唐帝入宮，妃郭氏號泣迎拜。初，許州獻綠毛龜，宮中造室以蓄之，命曰「龜堂」。帝嘗市珠於市，既而曰：「珠數足矣。」眾皆以為不祥之言。帝末年改名「瑱」字，一十一，十月一八日，案：此句疑有脫衍，蓋當時傅會者析「王」字為「一十一」，析「真」字為「十月一八」也。《冊府元龜》作或解云「瑱」字，「一十一，十月一八」，知此句「日」字因下文有「日」字而衍，今姑仍其舊。果以一十一年至十月九日亡。

唐帝初入東京，聞帝殂，憮然歎曰：「敵惠敵怨，不在後嗣。朕與梁主十年對壘，恨不生見其面。」尋詔河南尹張全義收葬之，其首藏於太社。晉天福二年五月，詔太社先藏唐朝罪人首級，許親屬及舊僚收葬。時右衛上將軍婁繼英請之，會繼英得罪，乃詔左衛上將軍安崇阮收葬焉。

史臣曰：末帝仁而無武，明不照奸，上無積德之基可乘，下有弄權之臣為輔，卒使勁敵奄至，大運俄終。雖天命之有歸，亦人謀之所誤也。惜哉！
