虞世南，越州餘姚人。出繼叔陳中書侍郎寄之後，故字伯施。性沉靜寡欲，與兄世基同受學於吳顧野王餘十年，精思不懈，至累旬不盥櫛。文章婉縟，慕僕射徐陵，陵自以類己，由是有名。陳天嘉中，父荔卒，世南毀不勝喪。文帝高荔行，知二子皆博學，遣使至其家護視，召為建安王法曹參軍。時寄陷於陳寶應，世南雖服除，仍衣布飯蔬；寄還，乃釋布啖肉。至德初，除西陽王友。陳滅，與世基入隋。世基辭章清勁過世南，而贍博不及也，俱名重當時，故議者方晉二陸。煬帝為晉王，與秦王俊交闢之。大業中，累至秘書郎。煬帝雖愛其才，然疾峭正，弗甚用，為七品十年不徙。世基佞敏得君，日貴盛，妻妾被服擬王者，而世南躬貧約，一不改。宇文化及已弒帝，間殺世基，而世南抱持號訴請代，不能得，自是哀毀骨立。從至聊城，為竇建德所獲，署黃門侍郎。秦王滅建德，引為府參軍，轉記室，遷太子中舍人。王踐祚，拜員外散騎侍郎、弘文館學士。時世南已衰老，屢乞骸骨，不聽，遷太子右庶子，固辭改秘書監，封永興縣子。世南貌儒謹，外若不勝衣，而中抗烈，論議持正。太宗嘗曰：「朕與世南商略古今，有一言失，未嘗不悵恨，其懇誠乃如此！」

貞觀八年，進封縣公。會隴右山崩，大蛇屢見，山東及江、淮大水，帝憂之，以問世南，對曰：「春秋時，梁山崩，晉侯召伯宗問焉。伯宗曰：『國主山川，故山崩川竭，君為之不舉，降服，乘縵，徹樂，出次，祝幣以禮焉。』梁山，晉所主也，晉侯從之，故得無害。漢文帝元年，齊、楚地二十九山同日崩，水大出，詔郡國無來貢，施惠天下，遠近洽穆，亦不為災。後漢靈帝時，青蛇見御坐。晉惠帝時，大蛇長三百步，見齊地，經市入廟。蛇宜在草野，而入市，此所以為怪耳。今蛇見山澤，適其所居。又山東淫雨，江、淮大水，恐有冤獄枉系，宜省錄累囚，庶幾或當天意。」帝然之，於是遣使賑饑民，申挺獄訟，多所原赦。後星孛虛、危，歷氐，餘百日，帝訪群臣。世南曰：「昔齊景公時，彗見，公問晏嬰，嬰曰：『公穿池沼畏不深，起臺榭畏不高，行刑罰畏不重，是以天見彗為戒耳。』景公懼而修德，後十六日而滅。臣願陛下勿以功高而自矜，勿以太平久而自驕，慎終於初，彗雖見，猶未足憂。」帝曰：「誠然，吾良無景公之過，但年十八舉義兵，二十四平天下，未三十即大位，自謂三王以來，撥亂之主莫吾若，故負而矜之，輕天下士。上天見變，其為是乎？秦始皇劃除六國，隋煬帝有四海之富，卒以驕敗，吾何得不戒邪？」

高祖崩，詔山陵一準漢長陵故事，厚送終禮，於是程役峻暴，人力告弊。世南諫曰：

古帝王所以薄葬者，非不欲崇大光顯以榮其親，然高墳厚隴，寶具珍物，適所以累之也。聖人深思遠慮，安於菲薄，為長久計。昔漢成帝造延、昌二陵，劉向上書曰：「孝文居霸陵，淒愴悲懷，顧謂群臣曰：『嗟乎！以北山石為槨，用糸寧絮斮陳漆其間，豈可動哉？』張釋之曰：『使其中有可欲，雖錮南山猶有隙；使無可欲，雖無石槨，又何戚焉？』夫死者無終極，而國家有廢興。孝文寤焉，遂以薄葬。」

又漢法，人君在位，三分天下貢賦之一以入山陵。武帝歷年長久，比葬，方中不復容物。霍光暗於大體，奢侈過度，其後赤眉入長安，破茂陵取物，猶不能盡。無故聚斂，為盜之用，甚無謂也。

魏文帝為壽陵，作終制曰：「堯葬壽陵，因山為體，無封樹、寢殿、園邑，棺郭足以藏骨，衣衾足以朽肉。吾營此不食之地，欲使易代之後不知其處。無藏金銀銅鐵，一以瓦器。喪亂以來，漢氏諸陵無不發者，至乃燒取玉匣金縷，骸骨並盡，乃不重痛哉！若違詔妄有變改，吾為戮尸地下，死而重死，不忠不孝，使魂而有知，將不福汝。以為永制，藏之宗廟。」魏文此制，可謂達於事矣。

陛下之德，堯、舜所不逮，而俯與秦、漢君同為奢泰，此臣所以尤戚也。今為丘隴如此，其中雖不藏珍寶，後世豈及信乎？臣愚以為霸陵因山不起墳，自然高顯。今所卜地勢即平，宜依周制為三仞之墳，明器一不得用金銀銅鐵，事訖刻石陵左，以明示大小高下之式，一藏宗廟，為子孫萬世法，豈不美乎！

書奏，未報。又上疏曰：「漢家即位之初，便營陵墓，近者十餘歲，遠者五十年。今以數月之程，課數十年之事，其於人力不亦勞矣。漢家大郡，戶至五十萬，今人眾不逮往時，而功役一之，此臣所以致疑也。」時議者頗言宜奉遺詔，於是稍稍裁抑。

帝嘗作宮體詩，使賡和。世南曰：「聖作誠工，然體非雅正。上之所好，下必有甚者，臣恐此詩一傳，天下風靡。不敢奉詔。」帝曰：「朕試卿耳！」賜帛五十匹。帝數出畋獵，世南以為言，皆蒙嘉納。嘗命寫《列女傳》於屏風，於時無本，世南暗疏之，無一字謬。帝每稱其五絕：一曰德行，二曰忠直，三曰博學，四曰文詞，五曰書翰。世南始學書於浮屠智永，究其法，為世秘愛。

十二年，致仕，授銀青光祿大夫，弘文館學士如故，祿賜防閤視京官職事者。卒，年八十一，詔陪葬昭陵，贈禮部尚書，謚曰文懿。帝手詔魏王泰曰：「世南於我猶一體，拾遺補闕，無日忘之，蓋當代名臣，人倫準的。今其云亡，石渠、東觀中無復人矣！」後帝為詩一篇，述古興亡，既而嘆曰：「鐘子期死，伯牙不復鼓琴。朕此詩將何所示邪？」敕起居郎褚遂良即其靈坐焚之。後數歲，夢進讜言若平生，翌日，下制厚恤其家。

子昶，終工部侍郎。