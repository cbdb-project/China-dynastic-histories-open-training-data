鄧廷楨，字嶰筠，江蘇江寧人。嘉慶六年進士，選庶吉士，授編修。屢分校鄉、會試，稱得士。十五年，授臺灣遺缺知府，浙江巡撫蔣攸銛請留浙，補寧波。母憂歸，服闋，補陜西延安府，歷榆林、西安，以善折獄稱。平反韓城、南鄭冤獄，又全同州嫠婦母子，陜民歌頌，傳播京師。二十五年，超擢湖北按察使，權布政使。沿江民田歷年沉沒，而賦額仍在，為民累，悉請免之。道光元年，遷江西布政使。以前在西安失察渭南令故出縣民柳全璧殺人罪，罣誤，奪職。議戍軍臺，宣宗知其無私，特免遣戍，予七品銜，發直隸委用。尋授通永道。四年，擢陜西按察使，遷布政使。

六年，擢安徽巡撫。自嘉慶時，安徽多大獄，鳳、潁兩郡俗尤悍，常以兵定，責繳兵械，私藏尚多。廷楨乃立限，責成保長，逾限及私造者置之法。任吏皆得人，刁悍之風稍戢。舊例，潁州屬三人以上兇器傷人者，極邊煙瘴充軍，僉妻發配。廷楨疏言：「悍俗誠宜重懲，婦女顧名節，多自殘求免，或自盡傷生，情在可矜，請停其例。」遇水災，親乘舟勘賑。修復安豐塘、芍陂水門，濬鳳陽沫河，加築堤閘。嚴緝捕，屢獲劇盜。以獲南河掘堤首犯陳端，詔嘉獎。治皖十載，政尚安靜，境內大和。

十五年，擢兩廣總督。鴉片煙方盛行，漏銀出洋為大患。十六年，英吉利商人以躉船載煙，廷楨禁止不許進口，猶泊外洋，嚴旨驅逐。沿海奸民勾結，禁令猝難斷絕。廷楨與提督關天培整備海防，迭於大嶼山口、急水洋獲蟹艇，載銀鉅萬，盡數充賞，破獲囤煙私販。十八年，英船載屬番男婦五百餘人赴澳門居住，驅令回國。詔下禁煙議，疏言：「法行於豪貴，則小民易從；令嚴於中土，則外貨自絀。」十九年，林則徐奉命至廣東，廷楨與之同心協力，盡獲躉船積煙，焚之，嚴私販之罪；臨以兵威，屢戰皆捷，事詳則徐傳。奸民因失業，遍騰蜚語。廷楨疏陳，略曰：「臣緝懲鴉片，三載於茲。豪猾之徒，刑僇逋逃，身家既失，怨讟遂興。查檢為希旨，掩捕為貪功，偵伺為詭謀，推鞫為酷罰。誣以納賄，目以營私。譏建議為急於理財，訾新例為輕於改律，狂悖紛熒，無非為煙匪洩憤。」詔慰勉之。

調兩江、雲貴，皆未赴，閩防方急，遂調閩浙總督。購洋砲十四運閩，以閩洋無內港，砲臺建於海灘，沙浮不固，奏改為砲墩，囊沙堆築，外護以船。募水勇飾商船出洋巡緝。二十年三月，英船窺廈門，遣提督程恩高等迎敵於梅林澳，擊走之。奸民勾通出洋運煙，分責水陸師嚴緝，遇即攻擊，迭有殲擒。六月，敵船駛入廈門，求通貿易，阻之，遂開砲，來撲砲臺，參將陳勝元、守備陳光福奮擊，斃其前隊數人，發砲傷敵甚眾，乃遁。其分犯浙洋者，陷定海，廷楨率師赴剿，行次清風嶺，詔以閩防緊要，止其赴浙，遂駐兵泉州，招募練勇。疏言：「英船二十餘艘聚泊定海，內地師船恐難驟近，必改造堅大之船，多配砲火，間道而進，方能制勝。」

九月，詔以廷楨等在粵辦理不善，轉滋事端，與林則徐同奪職。二十一年，琦善撤沿海兵備，虎門失守，復追論廷楨久任兩廣，廢弛營務，與則徐同戍伊犁。二十三年，釋還。尋予三品頂戴，授甘肅布政使。議清查荒地，親往歷勘，由銀州東盡洮、隴，西極酒泉，得田一萬九千四百餘頃，又番貢地一千五百餘頃，寧夏馬廠地歸公一百餘頃，熟地升科，荒者招墾，詔嘉其勤，復二品頂戴。二十五年，擢陜西巡撫，署陜甘總督。番匪擾蒙部，遣兵邀擊於硫磺溝，平之。尋回任。二十六年，卒於官。

廷楨治行早為時稱，屢躓屢起，宣宗知之深，故卒用之。績學好士，幕府多名流，論學不輟。尤精於音韻之學，所著筆記、詩、詞並行世。子爾恆，亦官至陜西巡撫，自有傳。

當廷楨之去福建也，逾年，英兵復至，陷廈門，遂窺臺灣。總兵達洪阿偕臺灣道姚瑩屢卻之。及和議成，同獲譴。

達洪阿，字厚庵，富察氏，滿洲鑲黃旗人。由護軍洊擢總兵。道光十五年，調臺灣鎮。十八年，剿嘉義縣匪沈和等，賜花翎，加提督銜。二十一年八月，英兵船至雞籠海口，達洪阿與姚瑩督兵御之。副將邱鎮功燃巨砲折其桅，敵船沖礁破碎，擒斬甚眾，賜雙眼花翎。九月，敵船再至雞籠三沙灣，復卻之。剿平嘉義、鳳山土匪，予騎都尉世職。二十二年，敵船犯淡水、彰化間之大安港，欲入口。達洪阿謀於姚瑩，瑩曰：「此未可與海上爭鋒，必以計殲之。」乃募漁舟投敵任鄉導，誘令從土地公港入，擱淺中流，伏發，大破之，落水死者無算，其竄入漁舟者，擊斬殆盡。詔嘉臺灣三次破敵，達洪阿等智勇兼施，大揚國威，賜號阿克達春巴圖魯，加太子太保銜。敵船游奕外洋，乘間掩擊，迭有俘獲，遂不復至。

既而英師再陷定海，浙江、江蘇軍屢挫，乃議和。英將濮鼎查訴稱臺灣所戮皆遭風難民，達洪阿等冒功捏奏，命總督怡良赴臺灣查辦。至即傳旨革職逮問，兵民不服，勢洶洶，達洪阿等撫慰乃散。至京，下刑部獄，尋釋之，予三等侍衛，充哈密辦事大臣。歷伊犁參贊大臣，西寧辦事大臣。二十六年，偕陜甘總督布彥泰剿平黑錯寺番匪。三十年，授副都統。

咸豐元年，從大學士賽尚阿剿賊廣西，破紫金山西南砲臺。以病回京。三年，粵匪犯畿輔，率八旗兵赴臨洺關進剿。從欽差大臣勝保擊賊靜海，四戰皆捷，追至下西河，副都統佟鑒、天津知縣謝子澄陣亡。詔斥達洪阿先退，革職，留營效力。四年，敗賊獻縣，復原官。尋追賊阜城，受傷，卒於軍。贈都統銜，予騎都尉兼一雲騎尉世職，謚壯武。姚瑩自有傳。
