李邦彥，字士美，懷州人。父浦，銀工也。邦彥喜從進士游，河東舉人入京者，必道懷訪邦彥。有所營置，浦亦罷工與為之，且復資給其行，由是邦彥聲譽弈弈。入補太學生，大觀二年，上舍及第，授秘書省校書郎，試符寶郎。

邦彥俊爽，美風姿，為文敏而工。然生長閭閻，習猥鄙事，應對便捷；善謳謔，能蹴鞠，每輟街市俚語為詞曲，人爭傳之，自號李浪子。言者劾其游縱無檢，罷符寶郎，復為校書郎。俄以吏部員外郎領議禮局，出知河陽，召為起居郎。邦彥善事中人，爭薦譽之，累遷中書舍人、翰林學士承旨。

宣和三年，拜尚書右丞；五年，轉左丞。浦死，贈龍圖閣直學士，謚曰宣簡。邦彥起復，與王黼不協，乃陰結蔡攸、梁師成等，讒黼罷之。明年，拜少宰，無所建明，惟阿順趨諂充位而已，都人目為「浪子宰相」。

徽宗內禪，命為龍德宮使，升太宰。知眾議不與，外患日逼，抗疏丐宮祠。金人既薄都城，李綱、种師道罷，邦彥堅主割地之議。太學生陳東數百人伏宣德門上書，言邦彥及白時中、張邦昌、趙野、王孝迪、蔡懋、李乂之徒為社稷之賊，請斥之。邦彥退朝，群指而大詬，且欲毆之，邦彥疾驅得免。乃以特進、觀文殿大學士充太一宮使。不旬日，吳敏為請，復起為太宰。人皆駭愕，言者交論之。出知鄧州，遂請持餘服，提舉亳州明道宮。建炎初，以主和誤國，責建武軍節度副使，潯州安置。

方蔡京、王黼用事，附麗者多援引入政府，若餘深、薛昂、吳敏、王安中、趙野，史皆逸其事，因附著於此云。
