貴，字黻堂，甘肅河州人。以武生入伍，從征川、陜教匪，剿藍號賊於盧家灣。賊渠冉學勝伏密箐中，以長矛刺傷主將，貴奪其矛而擒之，勇冠軍中。滑縣、三才峽諸役，皆在事有功，累擢涼州守備。道光初，從楊遇春戰回疆，擢游擊，歷陜西西安參將、署察漢托洛亥副將。二十一年，擢浙江金華協副將。揚威將軍奕經督師，貴率陜甘兵九百以從。時兵多新募，惟貴所部最號勁旅。

二十二年春，奕經規復寧波、鎮海，令貴當鎮海一路，行未至，寧波已失利，止勿進，調赴長谿嶺大營，遂屯慈谿城西大寶山。敵乘勝以二千人自大西壩登岸，貴率所部迎擊，斃敵四百餘人。再卻再進，自辰至申，軍中不得食，猶酣戰。鄉勇忽亂隊，敵由山後鈔襲，增者幾倍。又三艦自丈亭江直逼山下，長谿大營驚潰。貴腹背被攻，怒馬斫陣，中槍馬倒，躍起奪敵矛奮斗，傷要害，乃踣。子武生昭南，以身障父，同時陣亡。部下游擊黃泰，守備徐宦、陳芝蘭，浙江候補知縣顏履敬等，兵卒三百餘人，同死。詔嘉其忠勇，依總兵例賜恤，予騎都尉世職，子廷瑞襲。昭南予雲騎尉世職，子輶甫四歲，命及歲襲職。
