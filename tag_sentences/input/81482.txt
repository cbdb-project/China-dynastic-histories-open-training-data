陳潢，字天一，浙江錢塘人。負才久不遇，過邯鄲呂祖祠，題詩壁間，語豪邁。輔見而異焉，蹤跡得之，引為幕客，甚相得。凡輔所建白，多自潢發之。康熙二十三年，上巡河，問輔：「孰為汝佐？」以潢對。二十六年，輔疏言潢十年佐治勤勞，下部議，授潢僉事道銜。二十七年，郭琇劾輔，辭連潢。輔罷，潢削職銜，逮京師，未入獄，以病卒。輔復起，疏請復潢官，部議以潢已卒，寢其奏。

潢佐治河，主順河性而利導之，有所患必推其致患之由；工主覈實，料主豫備，而估計不當過省，省則速敗，所費較所省尤大；慎固堤防，主潘季馴束水刷沙之說，尤以減水壩為要務；有潰決，先固兩旁，不使日擴，乃修復故道，而疏引河以注之；河流今昔形勢不同，無一勞永逸之策，在時時謹小慎微，而尤重在河員之久任。張靄生採潢所論，次為治河述言十二篇。高宗以靄生河圖能得真源，命採其書入四庫，與輔治河奏績並列。
