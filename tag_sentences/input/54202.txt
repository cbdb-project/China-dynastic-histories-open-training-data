林旭，字暾谷，福建侯官人。年十九，舉本省鄉試第一。後試禮部，值中日構釁，糾同試者上書論時事，不報。入貲為內閣中書。時康有為倡言變法，先於京師立粵學會，以振厲士氣，而蜀學、浙學、陜學、閩學諸會繼之。旭為閩學會領袖，又充保國會會員。榮祿先為福州將軍，雅好閩士，及至天津，延旭入幕。俄以奏保人才召見，操土語，上不盡解。退繕摺，上稱善，遂命與譚嗣同等同參機務，詔諭多旭起草。及變起，同戮於市，年二十有四。著有晚翠軒詩集。妻沈葆楨孫女，聞變，仰藥不死，以毀卒。
