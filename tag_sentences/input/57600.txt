朱軾，字若瞻，江西高安人。康熙三十二年，舉鄉試第一。三十三年，成進士，改庶吉士，散館授湖北潛江知縣。潛江俗敝賦繁，軾令免耗羨，用法必持平。有鬥毆殺人獄，上官改故殺，軾力爭之，卒莫能奪。四十四年，行取，授刑部主事，累遷郎中。四十八年，出督陜西學政。修橫渠張子之教，以知禮成性、變化氣質訓士。故事，試冊報部科，當有公使錢。軾獨無，坐遲誤被劾，士論為不平。會有以其事聞上者，上命軾畢試事。五十二年，擢光祿寺少卿。歷奉天府尹、通政使。

五十六年，授浙江巡撫。五十七年，疏請修築海塘：北岸海寧老鹽倉千三百四十丈，南岸上虞夏蓋山千七百九十丈；並議開中亹淤沙，復江海故道。又疏言：「海寧沿塘皆浮沙，雖長椿巨石，難期保固。當用水櫃法，以松、杉木為匱，實碎石，用為塘根，上施巨石為塘身。附塘為坦坡，亦用水櫃，外砌巨石二三重，高及塘之半，用護塘址。塘內為河，名曰備塘河。居民築壩積淤，應去壩濬河，即以其土培岸。」俱下部議行。杭州南、北兩關稅，例由巡撫監收。軾以稅口五十餘，稽察匪易，請委員兼理。部議以杭州捕盜同知監收，仍令巡撫統轄。五十八年，疏劾巡鹽御史哈爾金索商人賄，上命尚書張廷樞、學士德音按治，論如律。五十九年，擢左都御史。六十年，遭父喪，命在任守制，疏辭，上不許，請從軍自效。

上以山、陜旱災，發帑五十萬，命軾與光祿寺卿盧詢分往勸糶治賑。軾往山西，疏請令被劾司道以下出資贍饑民，富民與商人出資於南省糴米，暫停淮安、鳳陽等關米稅；饑民流徙，令所在地方官安置，能出資以贍者得題薦；饑民群聚，易生癘疫，設廠醫治。又疏言：「倉庾積貯，有司平日侵蝕，遇災復假平糶、借貸、煮粥為名，以少報多，有名無實。請敕詳察虧空，少則勒限補還，多則嚴究治罪。至因賑動倉穀，輒稱捐俸抵補，俸銀有限，倉穀甚多。借非實借，還非實還，宜並清覈。」皆從所議行。別疏請令山西各縣建社倉，引泉溉田。上謂：「社倉始於朱子，僅可行於小縣鄉村。若奏為定例，官吏奉行，久之，與民無益。山、陜山多水少，間有泉源，亦不能暢引溉田。軾既以為請，即令久駐山西，鼓勵試行。」軾自承冒昧，乞寢其議，上不許。未幾，川陜總督年羹堯劾西安知府徐容、鳳翔知府甘文煊虧帑，請特簡親信大臣會鞫。上命軾往勘，得實，論如律。六十一年，乞假葬父，歸。

世宗即位，召詣京師，充聖祖實錄總裁，賜第。雍正元年，命直南書房。予其母冷氏封。加吏部尚書銜，尋復加太子太保。充順天鄉試考官，嘉其公慎，進太子太傅。二年，兼吏部尚書。命勘江、浙海塘。三年，還，奏：「浙江餘姚滸山鎮西至臨山衛，舊土塘三道，本為民灶修築。今民灶無力，應動帑興修。自臨衛經上虞烏盆村至會稽瀝海所，土塘七千丈，應以石為基，就石累土。又海寧陳文港至尖山，土塘七百六十六丈，應就塘加寬，覆條石於巔，塘外以亂石為子塘，護塘址當修砌完固。至子塘處，依式興築。海鹽秦駐山至演武場石塘，圮八十丈，潰七十丈，均補築。都計工需十五萬有奇。江南金山衛城北至上海華家角，土塘六千二百餘丈，內三千八百丈當改為石塘。上海汛頭墩至嘉定二千四百丈，水勢稍緩，土塘加築高厚，足資捍禦。都計工需十九萬有奇。」下部議行。拜文華殿大學士，兼吏部尚書。

上命怡親王胤祥總理畿輔水利營田，以軾副之。四年，請分設四局，各以道員領其事。二月，軾遭母喪，命馳驛回籍，諭曰：「軾事母至孝，但母年八十餘，祿養顯揚，俱無餘憾。當節哀抑慟，護惜此身，為國家出力。」賜內帑治喪，敕江西巡撫俟軾至家賜祭。軾奏謝，乞終制，上允解任，仍領水利營田，期八月詣京師。九月，軾將至，遣學士何國宗、副都統永福迎勞，許素服終喪。上以浙江風俗澆漓，特設觀風整俗使，軾疏言：「風俗澆漓，莫甚於爭訟。臣巡撫浙江，知杭、嘉、湖、紹四府民最好訟。請增設杭嘉湖巡道，而以紹興屬寧臺道。民間詞訟冤抑，準巡道申理。」上從其請。六年，以病乞解任，上手詔留之。八年，怡親王薨，命軾總理水利營田。尋兼兵部尚書，署翰林院掌院學士。十三年，議築浙江海塘，軾請往董其役，上俞之，敕督撫及管理塘工諸大臣咸聽節制。

高宗即位，召還，命協同總理事務，予拜他喇布勒哈番世職。時治獄尚刻深，各省爭言開墾為民累，軾疏言：「四川丈量，多就熟田增加錢糧；廣西報部墾田數萬畝，其實多系虛無。因請通行丈量，冀求熟田弓口之餘，以補報墾無著之數。大行皇帝洞燭其弊，飭停止丈量；而前此虛報升科，入冊輸糧，小民不免苦累。河南報墾亦多不實。州縣田地間有未能耕種之處，或因山區磽確，旋墾旋荒；或因江岸河濱，東坍西漲。是以荒者未盡開墾，墾者未盡升科。至已熟之田，或糧額甚輕，亦由土壤磽瘠，數畝不敵腴田一畝，非欺隱者比。不但丈量不可行，即令據實首報，小民惟恐察出治罪，勉強報升，將來完納不前，仍歸荒廢。請停止丈量，飭禁首報，詳察現在報墾之田，有不實者，題請開除。」又疏言：「法吏以嚴刻為能，不問是非曲直，刻意株連，惟逞鍛鍊之長，希著明察之號。請敕督撫諭有司，讞獄務虛公詳慎，原情酌理，協於中正。刑具悉遵定制，不得擅用夾棍、大枷。」上深嘉納之。

乾隆元年，充世宗實錄總裁。九月，病篤，上親臨視疾。軾力疾服朝服，令其子扶掖，迎拜戶外。翌日，卒。遺疏略言：「萬事根本君心，用人理財，尤宜慎重。君子小人，公私邪正，判在幾微，當審察其心跡而進退之。至國家經費，本自有餘，異日倘有言利之臣，倡加賦之稅，伏祈聖心乾斷，永斥浮言，實四海蒼生之福。」上震悼輟朝，復親臨致奠，發帑治喪。贈太傅，賜祭葬，謚文端。

軾樸誠事主，純修清德，負一時重望。高宗初典學，世宗命為師傅，設席懋勤殿，行拜師禮。軾以經訓進講，亟稱賈、董、宋五子之學。高宗深重之，懷舊詩稱可亭朱先生，可亭，軾號也。子必堦，以廕生官至大理寺卿；璂，進士，官至左庶子；必坦，舉人，襲騎都尉。
