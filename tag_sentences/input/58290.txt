榮祿，字仲華，瓜爾佳氏，滿洲正白旗人。祖喀什噶爾幫辦大臣塔斯哈，父總兵長壽，均見忠義傳。

榮祿以廕生賞主事，隸工部，晉員外郎。出為直隸候補道。同治初，設神機營，賞五品京堂，充翼長，兼專操大臣。再遷左翼總兵。用大學士文祥薦，改工部侍郎，調戶部，兼總管內務府大臣。穆宗崩，德宗嗣統。榮祿言於恭親王，乃請頒詔，俟嗣皇帝有子，承繼穆宗。其後始定以紹統者為嗣。光緒元年，兼步軍統領。遷左都御史，擢工部尚書。慈禧皇太后嘗欲自選宮監，榮祿奏非祖制，忤旨。會學士寶廷奏言滿大臣兼差多，乃解尚書及內務府差。又以被劾納賄，降二級，旋開復，出為西安將軍。二十年，祝嘏留京，再授步軍統領。日本構釁，恭親王、慶親王督辦軍務，榮祿參其事。和議成，疏薦溫處道袁世凱練新軍，是曰「新建陸軍」。授兵部尚書、協辦大學士。疏請益練新軍，而調甘肅提督董福祥軍入衛京師。

二十四年，晉大學士，命為直隸總督。是時上擢用主事康有為及知府譚嗣同等參預新政，議變法，斥舊臣。召直隸按察使袁世凱入覲，超授侍郎，統練兵。榮祿不自安。御史楊崇伊奏請太后再垂簾，於是太后復臨朝訓政，召榮祿為軍機大臣，以世凱代之。命查拿康有為，斬譚嗣同等六人於市。以上有疾，詔徵醫。復命榮祿管兵部，仍節制北洋海陸各軍。榮祿乃奏設武衛軍，以聶士成駐蘆臺為前軍，董福祥駐薊州為後軍，宋慶駐山海關為左軍，世凱駐小站為右軍，而自募萬人為中軍，駐南苑。時太后議廢帝，立端王載漪子溥俊為穆宗嗣，患外人為梗，用榮祿言，改稱「大阿哥」。

二十六年，拳匪亂作，載漪等稱其術，太后信之，欲倚以排外人。福祥率甘軍攻使館，月餘不下。榮祿不能阻，載漪等益橫，京師大亂，駢戮忠諫大臣。榮祿踉蹌入言，太后厲色斥之。聯軍入京，兩宮西幸，駐蹕太原。榮祿請赴行在，不許，命為留京辦事大臣。已而詔詣西安，既至，寵禮有加，賞黃馬褂，賜雙眼花翎、紫韁。隨扈還京，加太子太保，轉文華殿大學士。二十九年，卒，贈太傅，謚文忠，晉一等男爵。

榮祿久直內廷，得太后信仗。眷顧之隆，一時無比。事無鉅細，常待一言決焉。
