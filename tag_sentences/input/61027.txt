陳化成，字蓮峰，福建同安人。由行伍授水師把總。嘉慶中，從提督李長庚擊蔡牽，數有功，以勇聞。累擢烽火門參將。總督董教增薦其久歷閩、粵水師，手擒巨盜四百八十餘人，勤勞最著，請補澎湖副將，以籍隸本省，格不行。遷瑞安協副將。道光元年，乃調澎湖。歷碣石、金門兩鎮總兵。十年，擢福建水師提督。十二年，英吉利船駛入閩、浙、江南、山東洋面，命化成督師巡邏，以備不虞。同安潘塗、宦潯、柏頭諸鄉素為盜藪，掩捕悉平之。

二十年，英艦犯閩，化成率師船擊之於梅林洋，尋退去。調江南提督。江南水師素怯懦，化成選閩中親軍教練，士氣稍振。籌備吳淞防務，修臺鑄★，沿海塘築二十六堡。化成枕戈海上凡二年，與士卒同勞苦，風雨寒暑不避，總督裕謙、牛鑒皆倚為長城。當定海三總兵戰歿，裕謙亦殉，化成哭之慟，謂所部曰：「武臣死於疆場，幸也。汝曹勉之！」吳淞口以東西砲臺為犄角，化成率參將周世榮守西臺，參將崔吉瑞、游擊董永清守東臺，而徐州鎮王志元守小沙背，以防繞襲。

二十二年五月，敵來犯，泊外洋，以汽舟二，列木人兩舷，繞小沙背鄉西臺，欲試我效力。化成知之，不發，敵舟旋去，以水牌浮書約戰。牛鑒方駐寶山，慮敵鋒不可當。化成曰：「吾經歷海洋四十餘年，在砲彈中入死出生，難以數計。今見敵勿擊，是畏敵也。奉命討賊，有進無退。扼險可勝，公勿怖！」鑒乃以化成心如鐵石，士卒用命，民情固結入告，詔特嘉之。越數日，敵艦銜尾進，化成麾旗發砲，毀敵艦三，殲斃甚眾。鑒聞師得力，親至校場督戰，敵以桅砲注擊，毀演武廳，鑒遽退。敵攻壞土塘，由小沙背登岸，徐州兵先奔，東臺亦潰，萃攻西臺，部將守備韋印福，千總錢金玉、許攀桂，外委徐大華等皆戰死。尸積於前，化成猶掬子藥親發砲，俄中彈，噴血而殞。砲臺既失，寶山、山海相繼陷。越八日，鄉民始負其尸出，殮於嘉定。事聞，宣宗震悼，特詔優恤，賜銀一千兩治喪，予騎都尉兼一雲騎尉世職，謚忠愍，於殉難處所及原籍並建專祠。子廷芳，襲世職；廷棻，賜舉人。
