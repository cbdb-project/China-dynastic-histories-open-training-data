三思，元慶子也。少以後族累轉右衛將軍。則天臨朝，擢拜夏官尚書。及革命，封梁王，賜實封一千戶。尋拜天官尚書。證聖元年，轉春官尚書，監修國史。聖歷元年，檢校內史。二年，進拜特進、太子賓客，仍並依舊監修國史。

三思略涉文史，性傾巧便僻，善事人，由是特蒙信任。則天數幸其第，賞賜甚厚。時薛懷義、張易之、昌宗皆承恩顧。三思與承嗣每折節事之。懷義欲乘馬，承嗣、三思必為之執轡。又贈昌宗詩，盛稱昌宗才貌是王子晉後身，仍令朝士遞相屬和。三思又以則天厭居深宮，又欲與張易之、昌宗等扈從馳騁，以弄其權。乃請創造三陽宮於嵩高山，興泰宮於萬壽山，請則天每歲臨幸，前後工役甚眾，百姓怨之。

神龍初，進拜司空、同中書門下三品，加實封五百戶，固辭不受。未幾，隨例降封為德靜郡王，量減實封二百戶。尋拜左散騎常侍，則天遺制令復其所減實封。

初，敬暉等立功後，掌知國政，三思慮其更為己患，而令其子崇訓因安樂公主構誣敬暉等，並流於嶺表而死。自是三思威權日盛，軍國政事，多所參綜。敬暉等所斥黜者，皆能引復舊職，令百官復修則天之法。時人皆言其陰懷篡逆，以比曹孟德、司馬仲達。

雍州人韋月將、高軫等並上疏言三思父子必為逆亂。三思知而求索其罪。有司希旨，奏：「月將坐當棄市，軫配流嶺外」。黃門侍郎宋璟執奏云：「月將所犯，不合至死。」三思怒，竟斥宋璟為外職。三思既猜嫉正士，嘗言「不知何等名作好人，唯有向我好者，是好人耳。」又與其所親兵部尚書宗楚客、將作大匠宗晉卿、太府卿紀處訥、鴻臚卿甘元柬遞相引致，干黷時政。侍御史周利用、冉祖雍，太僕丞李悛，光祿丞宋之遜，監察御史姚紹之等五人，常為其耳目，時人呼為「三思五狗」。

中宗尋又制：武氏崇恩廟，一依天授時舊禮享祭，其吳陵、順陵，並置官員，皆三思意也。

三思既與韋庶人及上官昭容私通，嘗忌節愍太子，又因安樂公主密謀廢黜之。三年七月，太子率羽林大將軍李多祚等，發左右羽林兵，殺三思及其子崇訓於其第，並殺其親黨十餘人。俄而事變，太子既死，中宗為三思舉哀，廢朝五日，贈太尉，追封梁王，謚曰宣。安樂公主又以節愍太子首致祭於三思及崇訓靈柩前。睿宗踐祚，以三思父子俱有逆節，制令斫棺暴尸，平其墳墓。
