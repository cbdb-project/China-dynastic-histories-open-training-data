宣宗本紀一

宣宗效天符運立中體正至文聖武智勇仁慈儉勤孝敏寬定成皇帝，諱旻寧，仁宗次子。母孝淑睿皇后，乾隆四十七年八月初十日，生上於擷芳殿。幼好學，從編修秦承業、檢討萬承風先後受讀。又與禮部右侍郎汪廷珍、翰林侍讀學士徐頲朝夕講論。

乾隆五十六年八月，高宗行圍威遜格爾，上引弓獲鹿，高宗大喜，賜黃馬褂、花翎。嘉慶元年，娶孝穆成皇后。四年四月戊戌，仁宗遵建儲家法，親書上名，緘藏鐍匣。十三年正月，孝穆成皇后薨，繼娶孝慎成皇后。

十八年九月，從幸秋獮木蘭，上先還京師，而教匪林清黨犯闕之變作。是月，戊寅，賊入內右門，至養心殿南，欲北竄。上御槍斃二賊，餘賊潰散，亂始平。飛章上聞。仁宗欣慰，封上為智親王，號所御槍曰「威烈」。諭內閣曰：「忠孝兼備，豈容稍靳恩施。」上謙沖不自滿假，謝恩奏言：「事在倉猝，又無禦賊之人，勢不由己，事後愈思愈恐。」其不矜不伐如此。

二十五年秋七月，仁宗秋獮熱河，上隨扈。戊寅，仁宗不豫，己卯，大漸，御前大臣賽沖阿、索特納木多布齋，軍機大臣托津、戴均元、盧廕溥、文孚，總管內務府禧恩、和世泰公啟鐍匣，宣示嘉慶四年禦書，立上為皇太子。仁宗崩，即日奉大行皇帝梓宮回京。辛巳，尊母後為皇太后，晉封惇郡王釂愷為惇親王，釂愉為惠郡王。癸未，奉皇太后懿旨：「大行皇帝龍馭上賓，皇次子智親王仁孝聰睿，英武端醇，見隨行在，自當上膺付託，撫馭黎元。但恐倉卒之中，大行皇帝未及明諭，而皇次子秉性謙沖，予所深知。為降諭旨，傳諭留京王大臣，馳寄皇次子，即正尊位。」上奉懿旨，恭摺覆奏，並將御前大臣等啟鐍匣所藏嘉慶四年四月立皇太子朱諭進呈。召在籍翰林院侍講秦承業來京。

八月乙酉，命遵古制行三年之喪，臣民仍照定例持服。免直隸承德府屬及經過宛平等五州縣明年額賦。癸巳，允王大臣請，持服百日。乙未，大行皇帝梓宮還京師。御史袁銑疏陳定規模、正好惡七事。上優詔嘉納之。加方受疇太子太保。戊申，大學士、九卿等奏上大行皇帝廟號尊謚曰仁宗受天興運敷化綏猷崇文經武孝恭勤儉端敏英哲睿皇帝。頒大行皇帝遺詔於朝鮮、琉球、暹羅、越南、緬甸諸國。庚戌，上即皇帝位於太和殿，告祭天地、太廟、社稷，頒詔天下，以明年為道光元年。加恩中外，非常赦不原者，咸赦除之。加黃鉞、劉鐶之、賽沖阿、孫玉庭、蔣攸金舌太子少保。辛亥，停本年秋決。是月，賑河南許州地震災。貸盛京彰武臺邊門等處被淹兵丁一年錢糧，並給修屋費。貸巨流河等處一月口糧。

九月己未，尊大行皇帝陵曰昌陵。庚申，切責軍機大臣，以擬遺詔錯誤，罷托津、戴均元軍機大臣，文孚、盧廕溥仍留軍機大臣，均下部嚴議。斌靜奏沖巴噶什愛曼布魯特比蘇蘭奇糾薩木薩克之子張格爾作亂。命慶祥兼程赴喀什噶爾剿之。命大學士曹振鏞，尚書黃鉞、英和在軍機大臣上行走。壬戌，以那彥成為理藩院尚書。命吏部尚書、協辦大學士吳璥督理河南儀封河工。調劉鐶之為吏部尚書，茹棻為兵部尚書，盧廕溥為工部尚書，黃鉞為戶部尚書，汪廷珍為禮部尚書，顧德慶為左都御史。起松筠為左副都御史。戊辰，以秦承業為翰林院侍講學士，命在上書房行走。庚午，上始御西廠幄次，引見廷臣。詔開鄉會試恩科。命臣工切實言事。丁丑，豫親王裕興以罪奪爵圈禁。壬午，加提督楊遇春太子少保，賞雙眼花翎。是月，賑河南睢州等七州縣水災，並給睢州等四州縣一月口糧。

冬十月戊子，調英和為戶部尚書，那彥成為吏部尚書，穆克登額為工部尚書，普恭為禮部尚書，和世泰為理藩院尚書，松筠為左都御史。辛丑，上大行皇帝尊謚廟號。翌日，頒詔天下，覃恩有差。甲辰，賑江蘇被水江寧等八州縣、安徽被水鳳陽等府所屬州縣。戊申，以德英阿為烏魯木齊都統。是月，賑江南海州、安徽泗州等八州縣及屯衛水旱災。給浙江蕭山等三十三縣貧民口糧。

十一月丙辰，上奉皇太后居壽康宮。戊辰，以魏元煜為江蘇巡撫，左輔為湖南巡撫。庚午，冬至，祀天於圜丘。自是每歲如之。癸酉，以誠安為左都御史，松筠為熱河都統。甲戌，誠安改鑲黃旗漢軍都統。以文孚為左都御史。丁丑，翰林院侍講學士顧蓴奏松筠宜置左右，忤旨，下部嚴議。

十二月甲申，上皇太后徽號曰恭慈皇太后。翌日，頒詔天下，覃恩有差。諭奉皇太后懿旨，立皇帝繼妃佟佳氏為皇后。丙戌，和世泰改福州將軍。以晉昌為理藩院尚書。調慶保為閩浙總督。以史致光為雲貴總督，韓克均為雲南巡撫，顏檢為福建巡撫。庚寅，河南儀封決口合龍。癸巳，加上孝敬憲皇后、孝聖憲皇后、高宗純皇帝、孝賢純皇后、孝儀純皇后尊謚。英和罷軍機大臣，照舊供尚書等職。丙申，以汪廷珍、湯金釗、方受疇、蔣攸金舌言查陋規不便予議敘，孫玉庭奏尤為剴切，溫諭褒之。起李鴻賓為安徽巡撫。召張映漢來京，以陳若霖為湖廣總督，帥承瀛為浙江巡撫。

是歲，朝鮮、琉球來貢。

道光元年春正月癸丑，御太和殿受朝，樂設而不作，不讀賀表。丙辰，賞刑部員外郎初彭齡禮部侍郎銜。裁浙江鹽政，以巡撫兼管。己未，以文孚為禮部尚書，那清安為左都御史。丁卯，越南進香，表賀，貢方物，詔止之。丙子，朝鮮國王李鍚奉表慰唁；廓爾喀王熱尊達爾畢噶爾瑪薩野奏仁宗升遐成服，貢金緞，賜敕嘉賚之。

二月壬午朔，日食。班禪額爾德尼進貢物，賜敕褒嘉賚之。戊戌，協辦大學士吳璥予告。庚子，命孫玉庭為協辦大學士，仍留兩江總督。加陜甘總督長齡太子少保。甲辰，免江西豐城等六縣民借籽種口糧逋穀。

三月辛亥朔，欽天監奏，本年四月初一日，日月合璧，五星聯珠。詔：「益勵寅恭，與內外臣工共圖上理，不必宣付史館。」壬子，以送仁宗睿皇帝梓宮至山陵，命莊親王綿課等留京辦事。癸丑，再免經過地方本年旗租，並給麥田籽種。辛酉，仁宗睿皇帝發引，上奉皇太後送至昌陵。壬戌，廓爾喀進登極表貢，命與道光二年例貢同進。丙寅，上謁泰陵、泰東陵、昌陵、隆恩殿，上孝淑睿皇后尊謚曰孝淑端和仁莊慈懿光天佑聖睿皇后。丁卯，命成都將軍呢瑪善赴雲南幫辦軍務。癸酉，葬仁宗睿皇帝於昌陵。加托津、曹振鏞太子太傅。丁丑，上奉皇太后還京師。戊寅，仁宗睿皇帝、孝淑睿皇后升祔太廟。己卯，以升祔禮成，頒詔天下，覃恩有差。命貴州提督羅思舉赴雲南軍營協剿。是月，貸山西岢嵐等十州縣、甘肅狄道等五州縣上年災民倉穀口糧。

夏四月丙戌，常雩，祀天於圜丘，仁宗睿皇帝配享，自是歲以為常。庚寅，授呢瑪善為欽差大臣，督辦雲南永北軍務。授那清安左都御史。大學士、三等侯明亮致仕。命戴均元、穆克登額、阿克當阿相度萬年吉地。甲辰，雲南大姚拉古賊平。丁未，上詣大高殿祈雨。戊午，撥江蘇海州等州縣賑銀四十五萬六千兩。命伯麟為大學士管兵部。以長齡為協辦大學士，仍留陜甘總督任。癸亥，詔停本年秋決。甲子，授伯麟體仁閣大學士，曹振鏞武英殿大學士。丙寅，封阮福皎為越南國王。以松筠為兵部尚書，慶惠為熱河都統。壬申，夏至，祭地於方澤，仁宗睿皇帝配享，自是歲以為常。癸酉，雲南永北大姚賊平。

六月辛巳，以張師誠為廣東巡撫。甲申，安定門災。庚寅，上御太和門，命鄭親王烏爾恭阿、順承郡王倫柱齎冊寶詣孝穆皇后殯宮行冊謚禮。戊戌，召成齡來京，以李鴻賓為漕運總督，孫爾準為安徽巡撫。除河南新鄉縣地賦。以琦善為山東巡撫。

秋七月庚戌，刑部尚書和瑛卒，調那彥成為刑部尚書，松筠為吏部尚書，晉昌為兵部尚書。以穆克登布為理藩院尚書。己未，嚴烺以三品頂戴署河東河道總督。丁卯，調毓岱為江西巡撫。以楊懋恬為湖北巡撫。庚午，上奉皇太后謁西陵，免經過地方額賦十分之三。壬申，上奉皇太后還京師。是月，賑甘肅寧夏等四縣水旱災，並免上年額賦。

八月庚辰，展順天鄉試於九月舉行。丁亥，命松筠在軍機大臣上行走。以特依順保為烏里雅蘇臺將軍。癸巳，兵部尚書茹棻卒，以初彭齡代之。乙未，霍罕遣使請入覲，卻之。丙午，調張師誠為安徽巡撫，孫爾準為廣東巡撫。

九月戊辰，暹羅國王鄭佛遣使進香、貢方物，溫諭止之。己巳，召長齡來京，以朱勛署陜甘總督。是月，賑安徽宿州等三州縣水災。

冬十月己卯，上禦乾清門聽政，自是歲以為常。丁亥，調孫爾準為安徽巡撫，嵩孚為廣東巡撫。

十一月己未，貴州巡撫陳若霖奏請歲減民、苗佃租二萬二千石，給苗疆會試舉人川費，允之。壬戌，以河防功加黎世序太子太保銜。

十二月戊子，以邱樹棠為山西巡撫。癸巳，吏部尚書劉鐶之卒，調盧廕溥為吏部尚書，免軍機大臣。調初彭齡為工部尚書。以戴聯奎為兵部尚書。

是歲，朝鮮、越南、琉球來貢。

二年春正月丁未朔，方受疇病免，以顏檢為直隸總督，長齡署之。以葉世倬為福建巡撫。辛酉，祈穀於上帝，仁宗睿皇帝配享，自是每歲如之。庚午，召特依順保來京，調奕顥為烏里雅蘇臺將軍，松筠為黑龍江將軍。以晉昌為盛京將軍，那清安署兵部尚書。辛未，以三載考績，予曹振鏞等議敘，罷侍郎那彥寶、善慶、吳芳培，降左都御史顧德慶。以王鼎為左都御史。命長齡回陜甘總督。以松筠署直隸總督，那彥成署吏部尚書。

二月丁亥，以謁陵命莊親王釂課等留京辦事。癸巳，兵部尚書戴聯奎卒，以王宗誠代之。

三月丙午，撥江蘇上元等二十州縣賑銀五十四萬兩。丁未，上謁東陵，免經過地方額賦十分之三。庚戌，上謁昭西陵、孝東陵、景陵、裕陵，詣端慧皇太子園寢奠酒。調穆克登額為禮部尚書，文孚為工部尚書。癸丑，上還京師。甲寅，上奉皇太后謁西陵，免經過地方額賦十分之三。乙卯，以裕陵工程不慎，降莊親王釂課為郡王，解戴均元太子太保及管刑部，褫蘇楞額職，令在工次聽差，仍分成賠繳有差。戊午，上謁泰陵、泰東陵、昌陵。己未，清明節，上詣昌陵行敷土禮。壬戌，上詣孝穆皇后殯宮前奠酒。奉皇太后還京師。

閏三月戊寅，穆克登布免理藩院尚書。乙酉，以禧恩為理藩院尚書。庚子，賜戴蘭芬等二百二十二人進士及第出身有差。是月，蠲緩奉天寧遠等三州廳額賦。

夏四月辛未，上孝敬憲皇后、孝聖憲皇后、高宗純皇帝、孝賢純皇后、孝儀純皇后尊謚，藏冊寶於太廟、盛京太廟，並藏仁宗睿皇帝、孝淑睿皇后冊寶於盛京太廟。壬午，青海番賊平。以阿霖為江西巡撫。乙酉，以倉場侍郎莫晉奏事妄言，朱批駁斥，降內閣學士。是月，蠲緩河南睢州等十六州廳縣沙壓、堤占、水占地賦，直隸滄州等五州縣並嚴鎮、海豐二場被水賦課。

六月癸丑，大學士伯麟原品休致。命戴均元仍管刑部。己未，命那彥成署陜西巡撫。調嵩孚為貴州巡撫。以羅含章為廣東巡撫。以那清安署刑部尚書。壬戌，褫松筠吏部尚書、軍機大臣，命以六部員外郎候補。戊辰，命長齡為大學士兼管理藩院。以英和協辦大學士。調文孚為吏部尚書，禧恩為工部尚書。以那清安為兵部尚書，玉麟為左都御史。己巳，以富俊為理藩院尚書，松箖為吉林將軍，德英阿為黑龍江將軍，英惠為烏魯木齊都統。是月，賑山西興縣水災。

秋七月，以程祖洛為河南巡撫，王鼎署之。以程國仁為陜西巡撫。是月，賑直隸霸州等二十一州縣水災。

八月癸卯，召雲貴總督史致光來京，以明山代之。河南新蔡縣教匪朱麻子作亂，命程祖洛捕誅之。戊申，召慶保來京，以趙慎畛為閩浙總督，盧坤為廣西巡撫。庚戌，以盧坤署陜西巡撫。戊辰，賞廓爾喀國王寶石頂戴，噶箕畢穆興塔巴三品頂戴。辛未，召長齡、松廷來京，以那彥成署陜甘總督。是月，給河南安陽等三縣，直隸霸州等十二州縣，山西歸化城、薩拉齊二廳，山東恩縣等三縣水災口糧。貸土默特被水蒙古口糧。蠲緩山東高唐等四十一州縣衛，雲南鶴慶、劍川二州災歉賦課。

九月壬申朔，允暹羅進本年例貢。甲戌，撥通倉米十萬石賑直隸被水災民。乙酉，四川果洛克番賊平。授嚴烺河東河道總督。庚寅，以蔣攸金舌署刑部尚書。調陳若霖為四川總督，李鴻賓為湖廣總督。以魏元煜為漕運總督，韓文綺為江蘇巡撫。庚子，調盧坤為陜西巡撫。以成格為廣西巡撫。是月，給江西瑞昌縣，河南武陟、原武二縣災民口糧。

冬十月丙午謁陵，命莊親王釂課等留京辦事。授那彥成陜甘總督，蔣攸金舌刑部尚書。乙卯，上以釋服奉皇太后謁西陵，免經過地方額賦十分之三。己未，上謁泰陵、泰東陵、昌陵。庚申，上謁昌陵行釋服禮。癸亥，上奉皇太后還京師。是月，賑甘肅河州、安徽宿州、直隸霸州等四十三州縣，江蘇海州、湖北天門二縣水災。貸給盛京廣寧縣，山東濮州等五州縣，黑龍江城庫木爾等二站水災口糧。蠲緩甘肅靜寧等六州縣、河南儀封等二十三廳縣、湖北沔陽等十三州縣、山東濮州等五十一州縣衛、直隸通州等十八州縣、江蘇海州等三十四廳州縣衛被水災新舊額賦，墨爾根、布特哈舊欠糧石，長蘆及江蘇松江府屬正溢鹽課。

十一月辛未朔，以玉麟署禮部尚書。癸未，撫恤廣東省城火災貧民蛋戶。乙酉，以玉麟為禮部尚書，慶保為左都御史。丙戌，立繼妃佟佳氏為皇后。翌日，頒詔天下。覃恩有差。戊子，起松筠為光祿寺少卿。壬辰，上詣大高殿祈雪。丁酉，以冊立皇后禮成，上皇太后徽號曰恭慈康豫皇太后。翌日，頒詔天下，覃恩有差。是月，賑安徽宿州等七州縣及屯坐各衛、河南武陟縣水災旱災，給安徽泗州等八州縣、甘肅河州等十一州廳縣災民口糧。蠲緩安徽宿州等十七州縣及屯坐各衛，河南武陟、陽武二縣，甘肅狄道等六州廳縣，江西南昌等七縣並南昌、九江二衛，湖南澧州、浙江海寧等四州縣被災新舊額賦，長蘆被水引地、兩淮板浦等九場被水新舊額賦。

十二月丙午，上詣大高殿祈雪。癸丑，上以祈雪未應，命再禱七日。熱河都統成德卒，以慶保代之。賞松筠二品頂戴為左都御史。調程含章為山東巡撫。以陳中孚為廣東巡撫。甲寅，河南虞城縣匪徒盧照常等作亂，捕誅之。庚申，免江蘇、安徽嘉慶二十三年以前民欠攤徵銀。調德英阿為綏遠城將軍，祿成為黑龍江將軍。乙丑，內閣漢票簽處火。是月，給直隸大城縣水災口糧。貸直隸駐扎災區兵丁餉銀。蠲緩直隸隆平等三縣、江蘇山陽等四縣水災旱災額賦。

是歲，朝鮮、暹羅、琉球來貢。

三年春正月壬申，御重華宮，宴群臣及內廷翰林。調孫爾準為福建巡撫。以陶澍為安徽巡撫。以廓爾喀額爾德尼王遣噶箕達納彭咱邦禮等來賀登極進表貢，賜詔嘉勉，仍優賚之。壬午，幸圓明園。乙未，命大學士長齡在軍機大臣上行走。以史致光為左都御史。是月，賑奉天小黑山白旗堡旗戶、直隸霸州等三十六州縣、江蘇海州水災。給江蘇邳州等八州縣衛水災、安徽宿州等十二州縣衛水災旱災、河南武陟縣水災、山東濮州等六州縣災民一月口糧。貸浙江海鹽、長興二縣旱災，陜西留壩等十一廳州縣雹災水災，甘肅靜寧等十七州縣地震災，兩淮板浦等九場水災，河南武陟等三縣，黑龍江齊齊哈爾、墨爾根城旗丁水災籽種糧石。

二月辛丑朔，命以原任大學士阿桂配饗太廟。調嵩孚為湖南巡撫。以程國仁為貴州巡撫。丁未，釋奠先師孔子。辛亥，以原任尚書湯斌從祀文廟。癸丑，上詣文廟釋奠，臨闢雍講學，加禮部尚書汪廷珍太子太保銜。是月，加給直隸大城縣口糧。

三月壬申，上御勤政殿聽政。乙亥，上親耕耤田，加一推。丙子，上奉皇太后幸南苑。上行圍。辛巳，上奉皇太后還宮。甲午，上奉皇太后閱健銳營兵。戊戌，調程含章為江西巡撫，以琦善署山東巡撫。是月，加給直隸文安縣災民一月口糧。

夏四月甲辰，召顏檢來京，以蔣攸金舌為直隸總督。調那清安為刑部尚書，玉麟為兵部尚書。以戶部左侍郎穆克登額為禮部尚書。癸亥，上禱雨于覺生寺。甲子，賜林召棠等二百四十六人進士及第出身有差。

五月辛未，賑直隸霸州等州縣災。是月，賑直隸霸州等三十六州縣災民。

六月，命署工部侍郎張文浩會同蔣攸金舌查勘南北運河並永定、大清、滹沱各河。戊午，以果勒豐額為烏里雅蘇臺將軍。永定河決。壬戌，北運河決。是月，加給直隸靜海、青縣二縣災民兩月口糧。貸河南汝陽、正陽二縣倉穀。

秋七月戊辰，以陸以莊為左都御史。己巳，以直隸霸州等十州縣被淹較重，飭撥銀米先行撫恤。飭琦善撲蝗。壬午，以江蘇水災，免各關商米稅銀。免河南應攤川楚及衛案軍需四百六十萬兩。是月，給江西德化縣、湖北黃梅縣、江蘇太倉等十七州廳縣水災一月口糧。加賑直隸通州等二十一州縣水災。

八月己亥，初舉經筵。乙卯，以浙江杭州等三府屬水災，免海運商米船稅，並留各關稅銀備賑。是月，賑安徽無為等十六州縣水災。給河南濬縣等十三縣水災一月口糧。

九月壬申，以謁陵命托津、英和、盧廕溥、汪廷珍留京辦事。丁丑，永定河決口合龍。壬午，上奉皇太后謁西陵。丙戌，謁泰陵、泰東陵、昌陵。丁亥，免直隸通州二十七州縣水災額賦。己丑，奉皇太后還京師。壬辰，以松筠為吉林將軍，穆彰阿為左都御史。是月，賑直隸通州等四十州縣、山東臨清等五州縣水災。加賑江西德化縣、湖北黃梅縣、河南武陟等五縣水災。給江蘇儀徵等四縣、湖北江陵等三縣水災口糧。蠲緩山東臨清等十六州縣衛、直隸薊州五十州縣水災新舊額賦，河南武陟縣、湖北黃梅縣水災額賦及屯坐各衛應徵新舊額賦，並給修屋費。

冬十月，賑湖北江陵等三縣衛水災，並免新舊額賦，給修屋費。貸奉天錦州旗民、山東武城縣水災一月口糧，直隸天津鎮三營及紫荊關各汛被水兵丁銀米。乙亥，以毓岱為廣西巡撫。是月，貸甘肅靜寧等十六州縣災民口糧。蠲緩湖南澧州等五州縣等水災，甘肅宜禾縣旱災新舊額賦。癸丑，以緝盜功，加陜西陜安道嚴如煜按察使銜。是月，貸江蘇蘇州等五府駐扎災區兵丁銀米。

是歲，朝鮮、琉球、暹羅、緬甸來貢。

四年春正月壬申，命停今歲木蘭秋獮。癸酉，享太廟，命皇子奕緯代行禮。癸未，撥戶部銀八萬兩貸直隸貧民口糧。是月，賑直隸通州等三十八州縣上年雹災，河南武陟縣、濬縣旱災各一月。給江蘇太倉等三十州縣衛，安徽無為等十七州縣衛，浙江海寧等十二州縣、橫浦等四場，兩淮安豐等九場水災，山東臨清等五州縣雹災一月口糧。貸河南武陟等十二縣上年水災籽種口糧倉穀，江西德化等十四縣、湖北黃梅等三縣及各屯衛、湖南澧州等四州縣、甘肅秦州等十州縣、齊齊哈爾等三城被災軍民籽種口糧，江蘇泰興營兵丁兩月錢糧。

二月丁酉，召松筠為都察院左都御史。以富俊為吉林將軍，穆彰阿為理藩院尚書、軍機大臣。江南河道總督黎世序卒，以張文浩代之。己亥，御經筵。甲寅，上奉皇太后幸南苑。丁巳，上行圍。己未，上奉皇太后還宮。是月，給江蘇銅山縣災民一月口糧。調毓岱為江西巡撫，以康紹鏞為廣西巡撫。丁亥，上閱健銳營兵。初彭齡罷，以陳若霖為工部尚書。

夏四月壬戌，貸湖北武昌府屬道士洑營、荊州城守等營兵丁倉穀，江南徐州鎮標中營等駐扎災區兩月錢糧。

五月己巳，上詣黑龍潭祈雨。甲戌，雨。增致祭堂子禮。戊寅，增皇太后萬壽告祭太廟後殿禮。

六月癸巳朔，日食。乙巳，以張師誠為山西巡撫。甲寅，暹羅國王鄭佛卒。

秋七月丙子，韓崶免，以陳若霖為刑部尚書，陸以莊為工部尚書，姚文田為左都御史。辛巳，大學士戴均元致仕。是月，貸湖北衛昌、德安二營兵丁倉穀。

閏七月辛丑，江蘇巡撫韓文綺降調，調張師誠為江蘇巡撫，以朱桂楨為山西巡撫。壬寅，以韓克均兼署云貴總督。丁未，命孫玉庭為大學士，以蔣攸金舌為協辦大學士，均仍留總督任。成都將軍呢瑪善卒。以奕顥為綏遠城將軍。辛亥，以福釂為山西巡撫。乙卯，免安徽無為等三十一州縣上年水災旱災額賦。是月，貸江南二營銀米。

八月壬戌，命江蘇按察使林則徐濬浙江水道。己巳，御試翰林、詹事等官，擢朱方增五員一等，餘升黜有差。戊寅，御經筵。庚辰，以蘇明阿為貴州巡撫。丙戌，予告大學士伯麟卒。丁亥，以成格為江西巡撫。是月，蠲緩長蘆興國等七場、滄州等七州縣上年水災灶課，甘肅宜禾縣早災額賦。

九月壬寅，以黃鳴傑為浙江巡撫。癸卯，免安徽無為等十一州縣被災學田租銀。是月，給陜西寧羌等四州縣災民口糧。貸江蘇瓜州營被災兵丁銀米，陜西安定等縣水災雹災倉穀。

冬十月乙丑，回酋張格爾入烏魯克卡倫，官軍失利，侍衛花山布等陣亡。丙子，巴彥巴圖等率兵剿張格爾，敗之。張格爾奔喀拉提錦。甲申，予告大學士章煦卒。以孫玉庭奏開王營減水壩，命相機速辦。

十一月己酉，以高堰十三堡決口，張文浩交部嚴議。辛亥，命文孚、汪廷珍往江南查看高堰決口。調嚴烺為江南河道總督。以張井署河東河道總督。甲寅，孫玉庭坐徇隱張文浩，免兩江總督，以魏元煜署。命兵部尚書玉麟在軍機大臣上行走。是月，給安徽宿州、靈壁縣及屯坐各衛災民口糧。貸江寧八旗、兩江督標協標兵丁餉銀，甘肅靜寧等十三州縣及東樂縣丞所屬災民口糧。

十二月己未朔，上復詣大高殿祈雪。戊辰，授魏元煜兩江總督，以顏檢為漕運總督。己卯，召明山來京，以長齡為雲貴總督。高堰決口合龍。以慶保為烏里雅蘇臺將軍，那清安為熱河都統，明山為刑部尚書，穆彰阿署。是月，給雲南太和等三縣災民、景東廳屬鹽井灶戶一月口糧及修屋費，江蘇高郵等五州縣災民並清河廳災民一月口糧。

是歲，朝鮮、琉球來貢。

五年春正月，授戴三錫四川總督。辛亥，以三載考績，予托津、長齡、曹振鏞、黃鉞、英和、汪廷珍、蔣攸金舌、那彥成、嚴烺議敘，加琦善總督銜。是月，給江蘇高郵等四州縣，安徽天長縣、泗州衛上年水災旱災軍民口糧。貸直隸文安、大城二縣，河南汝陽、淮寧二縣，陜甘寧羌等七州縣，甘肅狄道等四十州廳縣及肅州州同、莊浪等縣丞所屬水災旱災雹災籽種口糧，兩淮中正場水災灶戶口糧，雲南景東廳被水鹽井修費，並免上年額課。

二月庚申，御經筵。甲子，以謁陵命莊親王、托津、盧廕溥、汪廷珍留京辦事。戊寅，上奉皇太后謁陵，免經過地方額賦十分之三。上謁昭西陵、孝陵、孝東陵、景陵、裕陵，至寶華峪閱視萬年吉地，回鑾。甲申，幸南苑行圍。是月，給安徽天長縣災民一月口糧。

三月戊子朔，上還京師。以琦善為山東巡撫。甲辰，以程含章為浙江巡撫。壬子，王鼎以一品銜署戶部左侍郎。丙辰，免河南積年民欠並河工加價攤銀。是月，貸直隸寶坻、靜海二縣，甘肅洮州廳十七廳州縣及莊浪縣丞所屬災隸籽種口糧，齊齊哈爾被災旗人耕牛銀。

夏四月乙丑，免直隸積年逋賦。辛未，以伊里布為陜西巡撫。是月，貸駐扎歉區山西寧武等二營，湖北安陸等三營，荊州水師營、提標後營兵丁倉穀。

五月甲午，太監馬進喜以在滸墅關偽稱奉旨進香，交刑部治罪。諭各督撫，凡遇通緝太監，當認真緝捕。有偽稱奉差者，迅即奏辦。丁酉，黃鉞以年老免軍機大臣，專辦部務，仍直南書房。命王鼎在軍機大臣上行走。調張師誠為安徽巡撫，陶澍為江蘇巡撫。戊申，孫玉庭、顏檢罷，調魏元煜為漕運總督，以琦善為兩江總督。調伊里布為山東巡撫，以鄂山為陜西巡撫。甲寅，以本年漕運遲誤，諭切責孫玉庭等。玉庭交部嚴議，魏元煜、顏檢議處。是月，賑貴州鎮遠府屬州縣水災，並免額賦，貸兵丁餉銀，給城衙修費。貸湖北荊州駐守等四營駐扎災區兵丁倉穀。

六月，命蔣攸金舌為大學士，仍留直隸總督任。以禮部尚書汪廷珍協辦大學士。丁卯，降魏元煜三品頂戴，仍留漕運總督任。孫玉庭、顏檢均交琦善督令挑濬運河，工費命玉庭、檢、元煜分償。甲戌，魏元煜卒，以理藩院尚書穆彰阿署漕運總督，前江寧將軍普恭署理藩院尚書。乙酉，以陶澍奏，停江南折漕，仍議河海並運。是月，貸福建提標五營、泉州城守營穀價。

秋七月丁未，以德英阿為烏里雅蘇臺將軍，和世泰為察哈爾都統。是月，減免直隸等七州縣積水地額賦。

八月，以嵩孚為刑部尚書，調康紹鏞為湖南巡撫，以蘇成額為廣西巡撫。己未，御經筵。以陳中孚為漕運總督，調成格為廣東巡撫，以武隆阿為江西巡撫。

九月乙酉，召那彥成，以鄂山署陜甘總督。調長齡為陜甘總督，趙慎畛為雲貴總督，以孫爾準為閩浙總督。調韓克均為福建巡撫，以伊里布署云南巡撫。調武隆阿為山東巡撫，韓文綺為江蘇巡撫，以嵩溥為貴州巡撫。庚子，以張井為河東河道總督。甲辰，以德英阿署伊犁將軍，松筠署烏里雅蘇臺將軍，普恭署左都御史。喀什噶爾幫辦大臣巴彥巴圖等率兵剿張格爾，妄殺布魯特部人。其酋汰列克糾眾圍巴彥巴圖等於喀什噶爾，慶祥使穆克登布等援之。命慶祥緩來京。是月，賑陜西綏德等四州縣雹災。蠲直隸開州等十五州縣旱災雹災新舊額賦。

冬十月庚辰，以長齡署伊犁將軍，楊遇春署陜甘總督，鄂山回陜西巡撫。命德英阿赴烏里雅蘇臺。召松筠來京。辛巳，召蔣攸金舌，以那彥成為直隸總督。是月，賑陜西榆林等三縣雹災。

十一月壬辰，以暹羅國貢船漂沒，詔免其補貢，封世子鄭福為暹羅國王。庚子，免托津管刑部，以蔣攸金舌代之，並命為軍機大臣。乙巳，上詣大高殿祈雪。丙午，除直隸昌黎縣捍禦灤河地額賦。丁未，雪。命慶祥以將軍銜署喀什噶爾參贊大臣。壬子，以慶祥為喀什噶爾參贊大臣兼鑲黃旗漢軍都統，未任前，以穆克登布署之。授長齡伊犁將軍。是月，賑甘肅岷州等六州縣水災雹災。

十二月己巳，免山東章丘、鄒平二縣被水逋賦。戊寅，命科爾沁郡王僧格林沁御前行走。是月，賑奉天錦州府旱災蟲災。

是歲，朝鮮、琉球、暹羅、越南入貢。

六年春正月甲申，以雙城堡屯田，加富俊太子太保。是月，賑奉天錦州、中前所等處旗戶水災。給江蘇沛縣災民口糧。貸奉天寧遠州旗民，河南鄢陵等七縣，甘肅岷州等十二州縣，山西襄垣縣，直隸寶坻等三縣水災旱災雹災籽種口糧倉穀。

二月戊午，以謁陵命托津、英和、汪廷珍、盧廕溥留京辦事。甲戌，上謁西陵，免經過地方額賦十分之三。戊寅，謁泰陵、泰東陵、昌陵。辛巳，上還圓明園。

三月癸巳，調張井為江南河道總督。庚戌，賞潘錫恩三品頂戴，為南河副總河。是月，貸山西靈丘縣、湖北荊州等五營被災兵丁倉穀。

夏四月甲子，上詣黑龍潭神祠祈雨。甲戌，以鄧廷楨為安徽巡撫。丙子，賜朱昌頤等二百六十五人進士及第出身有差。是月，給江蘇沛縣災民口糧。貸江蘇徐州鎮三營，湖北德安、宜都二營災區兵丁錢穀。

五月乙未，禮部尚書穆克登額免，以松筠代之。以那清安為左都御史。以明山為熱河都統。戊戌，雲貴總督趙慎畛卒，調阮元代之。以嵩孚為湖廣總督，明山為刑部尚書，慶惠為熱河都統。壬寅。免直隸河間等五縣積水地畝逋賦。是月，給山東堂邑等十二縣旱災口糧。貸直隸廣平等五縣、山東堂邑等十二縣、河南臨漳等十二縣、山西隰州營口糧籽種倉穀。

六月，賑湖北江陵、當陽二縣水災。給河南臨漳等七縣旱災口糧。貸直隸大名鎮標等七營被旱兵餉。

秋七月癸巳，張格爾糾安集延、布魯特回眾入卡。喀什噶爾回眾響應之。命楊遇春為欽差大臣剿之，鄂山署陜甘總督。命武隆阿為欽差大臣赴臺灣。己亥，以德英阿為伊犁參贊大臣，倫布多爾濟署烏里雅蘇臺將軍，庚子，張格爾陷和闐城，領隊大臣奕湄、幫辦大臣桂斌等死之。甲辰，命長齡為揚威將軍，以武隆阿為欽差大臣，與楊遇春參贊軍務。乙巳，以德英阿署伊犁將軍。是月，賑江蘇高郵等六州縣水災。給湖南醴陵等三州縣、山西歸化城水災口糧。貸陜西西鄉、盩厔二縣水災籽種，奉天錦州府屬各驛馬乾銀。

八月，回酋巴布頂等陷英吉沙爾。甲戌，張格爾陷喀什噶爾城，參贊大臣慶祥、幫辦大臣舒爾哈善等死之。進陷葉爾羌，辦事大臣音登額、幫辦大臣多隆武等死之。是月，賑江蘇海州等五州縣水災。給薩拉齊廳水災口糧。貸山西綏遠城渾津黑河水災口糧。

九月己卯朔，黃鉞免，以王鼎為戶部尚書。辛巳，幸南苑。命固原提督楊芳、甘肅提督齊慎赴阿克蘇軍營。丁亥，還圓明園。戊子，以博啟圖為察哈爾都統。辛卯，召穆彰阿來京，以楊懋恬署漕運總督。乙未，以長清為阿克蘇辦事大臣。己亥，慶廉奏敗賊於阿察他克臺。辛丑，免阿克蘇附近回莊本年應交麥石。癸卯，調格布舍為烏里雅蘇臺將軍。是月，給貴州松桃廳，山西歸化廳，江蘇山陽、鹽城二縣，江西蓮花等七廳縣水災口糧銀穀。

冬十月庚申，贈喀什噶爾死事參贊大臣慶祥太子太保。壬戌，免兩淮富安等十四場水災灶課。甲子，撥江蘇藩關道庫銀一百四十五萬兩賑高郵等二十州縣水災。是月，給安徽宿州等八州縣衛被災口糧。蠲緩江蘇高郵等四十七州廳縣衛災民新舊額賦。

十一月戊子，長齡等奏敗賊於阿克蘇之柯爾坪。己丑，以臺灣平，加孫爾準太子少保。是月，賑湖南茶陵等三州縣災民。貸甘肅秦州等十三州縣災民口糧。蠲緩盛京牛莊等處水災糧租，湖南茶陵等五州縣水災新舊額賦。

十二月戊申朔，以楊健為湖北巡撫。以訥爾經額為漕運總督。丙辰，四子部扎薩克親王伊什楚克魯布以僭妄削爵。戊午，調英和為理藩院尚書，禧恩為戶部尚書，穆彰阿為工部尚書。

是歲，琉球、朝鮮入貢。

七年春正月丁酉，和闐回眾降，命優賚之。尋復為張格爾所陷。庚子，以惠顯為駐藏辦事大臣。是月，展賑江蘇高郵等二十三州縣衛軍民、兩淮丁谿等九場灶戶水災。給安徽泗州、五河縣及屯坐各衛，奉天白旗堡、小黑山二處災歉口糧。貸直隸開州等十州縣、甘肅秦州等十七州廳縣、河南原武等四縣、兩淮富安等五場、江西蓮花等五廳縣災歉口糧籽種，河南修武、封丘二縣，山西薩拉齊廳災民倉穀，江蘇川沙廳等三營、青村等八營銀米。

二月甲戌，上詣黑龍潭祈雨。是月，貸江蘇狼山等三營毗連災區兵餉。

三月己丑，賑江蘇高郵等州縣水災。丙申，長齡等奏敗賊於洋阿爾巴特。晉長齡太子太保。丁酉，上詣黑龍潭祈雨。己亥，長齡等敗賊於沙布都爾，獲安集延回目色提巴爾第。命蔣攸金舌、穆彰阿查勘南河。以那清安署工部尚書。癸卯，以惠顯為駐藏大臣。甲辰，雨。是月，賑江蘇高郵等州縣災民。貸甘肅張掖等三縣、直隸開州等六州縣貧民口糧。

夏四月丙午朔，日食。戊申，長齡等奏敗賊於阿克瓦巴特。予長齡紫韁，加楊遇春太子太傅，武隆阿太子少保。壬子，長齡等克喀什噶爾，張格爾遁。辛酉，進克英吉沙爾。以張格爾未獲，褫長齡紫韁、楊遇春太子太傅、武隆阿太子少保。

五月庚辰，楊芳克和闐，獲回目噶爾勒等，誅之。壬午，陸以莊免，以王引之為工部尚書。癸未，琦善、張井、潘錫恩嚴議。琦善免兩江總督，以蔣攸金舌代之。以托津管刑部。丁亥，命穆彰阿在軍機大臣上學習行走。

閏五月乙巳朔，免回疆八城新舊額賦。丙午，命楊遇春回，以楊芳為參贊大臣。戊申，調奕顥為盛京將軍，晉昌為綏遠城將軍。是月，貸湖北黃州協道士洑營兵丁穀石。

六月壬午，上詣黑龍潭祈雨。丙戌，雨。

秋七月壬子，協辦大學士、禮部尚書汪廷珍卒。晉昌免正黃旗領侍衛內大臣，以鄭親王烏爾恭阿代之。丙辰，以姚文田為禮部尚書，湯金釗為左都御史。丁巳，命盧廕溥協辦大學士。己未，英和以失察家丁，褫協辦大學士、理藩院尚書、紫韁。召富俊為理藩院尚書、協辦大學士。以博啟圖為吉林將軍。以安福為察哈爾都統。辛酉，熱河都統升寅免，以那清安代之。癸亥，那清安仍為左都御史。英和褫太子太保，降二品頂戴，為熱河都統。乙丑，以武隆阿為喀什噶爾參贊大臣。以盧坤為山東巡撫。戊辰，免甘肅兵差過境之各州縣額賦，協濟軍需之甘肅、陜西各州縣額賦十分之六。庚午，論喀什噶爾等四城收復功，復楊遇春太子太保，加鄂山、盧坤太子少保。壬申，以再定回疆，晉曹振鏞太子太師，蔣攸金舌、文孚太子太保，加王鼎、玉麟太子少保。是月，給奉天錦州等三府州縣水災旗民口糧。

八月癸未，萬壽節，停筵宴。丙申，調盧坤為山西巡撫，以琦善為山東巡撫。是月，賑陜西略陽縣，湖北江陵、監利二縣水災。給江淮等處被災幫丁月糧。蠲緩江蘇高郵等四十七州縣衛廳被水新舊額賦。

九月癸丑，以孝穆皇后梓宮移寶華峪，命皇長子奕緯祖奠。丙辰，上詣孝穆皇后梓宮前奠酒。授伊里布雲南巡撫。戊午，免兵差過境之陜西華州等二十二州廳縣額賦十分之六。庚申，上謁東陵，免經過地方本年額賦十分之五。癸亥，謁昭西陵、孝陵、孝東陵、景陵、裕陵。召長齡，以德英阿為伊犁將軍。晉戴均元太子太師。是日，回鑾。庚午，以楊國楨為河南巡撫。免兵差過境之盛京省城及所屬開原等十四處旗民額賦十分之四。是月，加賑陜西略陽縣水災。

冬十月庚辰，免嘉慶二十五年至道光五年各省民欠正雜錢糧。壬午，皇太后萬壽聖節，奉懿旨停筵宴。丙戌，禮部尚書姚文田卒，以湯金釗代之。以潘世恩為都察院左都御史。庚寅，巴繃阿免，以額勒津為科布多參贊大臣。丁酉，以綸布多爾濟為庫倫蒙古辦事大臣。是月，賑湖北江陵、監利二縣及屯坐各衛水災。給奉天廣寧縣被水站丁口糧。貸山西定襄、潞城二縣旱災雹災倉穀，黑龍江墨爾根城歉收口糧。

十一月乙巳，命長齡督同楊芳辦理回疆善後事宜。丙午，召那彥成。庚戌，授那彥成欽差大臣，會同長齡籌辦回疆善後事宜。以屠之申署直隸總督。己巳，免奉天遼陽等七州廳縣地丁銀十分之四。是月，賑甘肅岷州等六州縣水災雹災。

十二月，以彥德為烏里雅蘇臺將軍。

是歲，朝鮮、琉球、暹羅入貢。

八年春正月丙午，以松筠署熱河都統，那清安署禮部尚書。戊申，授劉彬士浙江巡撫。壬戌，長齡奏獲張格爾。癸亥，封長齡威勇公，授御前大臣。封楊芳果勇侯。調果齊斯歡為綏遠城將軍。乙丑，晉曹振鏞太傅，文孚太子太傅，玉麟太子太保。加穆彰阿太子少保，並充軍機大臣。授楊遇春陜甘總督。丙寅，晉將攸金舌太子太傅。復英和太子太保。命那彥成仍以欽差大臣赴喀什噶爾，偕楊芳辦善後。丁卯，加禧恩太子少保。是月，給江蘇沛縣貧民口糧。貸直隸滄州等九州縣災歉口糧，湖北江陵、監利二縣及屯坐各衛籽種，山西定襄等四縣倉穀，江蘇江寧、京口駐防修屋費。

二月乙亥，群臣以再定回疆，上尊號，卻之，命議上皇太后徽號。都察院左都御史史致光卒。

三月庚子朔，日食。乙巳，上行圍，至丁巳皆如之。戊申，上還宮。是月，貸直隸開州等六州縣貧民口糧。

夏四月，調果齊斯歡為黑龍江將軍，以特依順保為綏遠城將軍。是月，貸山西代州等二十四州縣歉收、湖北駐兵災區、荊州水師各營倉穀。

五月己酉，以獲張格爾，遣官告祭太廟、社稷，行獻俘禮。庚戌，御午門受俘。晉長齡太保。加楊芳太子太保。壬子，上廷訊張格爾罪，磔於市。丁巳，命圖平定回疆四十功臣及軍機大臣曹振鏞、文孚、王鼎、玉麟像於紫光閣。是月，貸湖北駐扎歉區黃州協兵丁倉穀。

六月癸酉，揚威將軍、大學士長齡凱旋，命鄭親王烏爾恭阿等迎勞。丙子，命長齡管理藩院。

秋七月甲辰，朝鮮國王李鍚以回疆平定，遣使表賀進方物。丙午，以升寅為熱河都統，以那清安署禮部尚書。

八月丁丑，萬壽節，停止筵宴。己卯，以成格為熱河都統。調盧坤為廣東巡撫。以徐炘為山西巡撫。甲申，命奕紹、托津、富俊、陳若霖留京辦事。是月，給浙江淳安等四縣水災口糧。貸長蘆被淹灶戶工本。蠲緩浙江淳安等四縣新舊額賦。

九月戊戌朔，日食。丙午，上謁東陵，免經過地方額賦十分之三。丁未，以寶華峪工程不慎，褫英和職，降戴均元三品頂戴。己酉，謁昭西陵、孝陵、孝東陵、景陵、裕陵，並祭孝穆皇后殯宮。褫戴均元職。庚戌，謁裕陵，行大饗禮。辛亥，下英和於獄，籍其家。癸丑，上還圓明園。甲寅，上謁西陵，免經過地方額賦十分之三。丁巳，謁泰陵、泰東陵、昌陵。戊午，謁昌陵，行大饗禮。庚申，逮戴均元下獄，籍其家。辛酉，上還圓明園。調特依順保為黑龍江將軍。以那彥寶為綏遠城將軍，達凌阿為塔爾巴哈臺參贊大臣。是月，賑兩淮海州屬中正等三場灶戶水災。貸回疆西四城兵丁茶價銀。

冬十月庚午，英和遣戍黑龍江。甲午，復惇郡王綿愷為惇親王。是月，賑江蘇海州等三州縣衛、浙江建德等五縣水災。給江蘇高郵等九州縣、安徽泗州等二十六縣水災旱災一月口糧。貸奉天廣寧等處水災旗民口糧，浙江富陽縣貧民穀石，齊齊合爾等處旗營官莊銀糧。蠲緩江蘇海州等三十六州廳縣衛、安徽泗州等二十六州縣、浙江海寧等十三州縣旱災水災新舊額賦。

十一月甲辰，上皇太后徽號曰恭慈安豫康成皇太后。乙巳，以加上皇太后徽號禮成，頒詔天下，覃恩有差。己未，釋戴均元。是月，賑浙江富陽縣水災。給盛京寧古塔等處水災口糧。

十二月辛巳，那彥成奏招降附霍罕之額提格訥部落。諭嘉之，令妥為撫馭。

是歲，琉球、朝鮮入貢。

九年春正月丁未，希皮察克愛曼布魯特阿仔和卓來降。壬子，楊芳加太子太傅。是月，給安徽泗州等五州縣並屯坐衛、江蘇海州等十五州縣衛災民口糧。賑兩淮板浦等三場被災貧丁。貸山西代州、解州水災籽種，河南上蔡縣水災倉穀。

二月己巳，御經筵。庚午，上奉皇太后幸圓明園。霍罕西南達爾瓦斯部落遣使內附，諭嘉獎卻之。甲午，命吉林將軍博啟圖為御前大臣，以瑚松額代之。

三月丙午，上幸南苑。丁未，上行圍，至辛亥皆如之。辛亥，西藏徼外拉達克部長呈進奏表。壬子，上還圓明園。甲寅，上御閱武樓閱京營兵。戊午，召琦善，以訥爾經額為山東巡撫，朱桂楨為漕運總督。

夏四月癸酉，召戴三錫，以琦善為四川總督。壬午，屠之申以讞獄錯誤降，松筠署直隸總督。丙戌，奉皇太后御含輝樓閱皇子及侍衛等騎射。戊子，賜李振鈞等二百二十一人進士及第出身有差。是月，貸湖南乾州等五廳州縣上年旱災口糧籽種、山西朔州等二十三州廳縣歉收倉穀。

五月丁酉，移孝穆皇后梓宮於寶華峪正殿，神牌於東配殿。是月，貸湖北荊州城守、水師二營及宜都營被水倉穀。

六月乙丑，以福釂為科布多參贊大臣。己巳，免西藏喀喇烏蘇等處雪災番族貢馬銀，並撫恤達木八旗被災官兵戶口。甲戌，伊犁將軍德英阿卒，以玉麟代之。調松筠為兵部尚書。以博啟圖為禮部尚書。丁丑，召安福，以福克精額署察哈爾都統。是月，貸三姓地方上年被水倉穀。

七月己亥，申嚴粵海關官銀出洋、私貨入口禁。以扎隆阿為喀什噶爾參贊大臣。丁巳，越南國王以母老乞葠芪，上嘉賚之。是月，賑廣西雒容、永福二縣水災。免安徽泗州五河縣，鳳陽、泗州二衛上年被水錢糧十分之一。

八月癸亥，以謁盛京祖陵，命奕紹、托津、湯金釗、明山留京辦事。庚辰，上奉皇太后謁盛京祖陵。

九月壬辰朔，日食。免蹕路經過之承德等五廳州縣本年額賦，及幫辦差務之岫巖等九廳州縣額賦十分之五。壬寅，朝鮮貢使李相璜等迎覲。乙巳，上親射，並閱盛京官兵等騎射。丁未，上謁永陵。戊申，行大饗禮。閱興京城。己酉，博啟圖降調，以耆英為禮部尚書。上謁福陵，臨奠弘毅公額亦都墓，加恩後裔博克順等。癸丑，行大饗禮。上至盛京，詣太廟寶冊前行禮。乙卯，上詣天壇、堂子。奉皇太后幸嘉廕堂。臨奠克勤郡王岳託墓。朝鮮國王李鍚遣使貢方物。戊午，詣地壇。臨奠直義公費英東墓。己未，上御大政殿，賜扈從王、公、大臣，蒙古王、貝勒、貝子、公及盛京文武官員宴賞有差。

十月，以潘世恩署禮部尚書。辛未，皇太后聖壽節，上率扈從王、公、大臣詣皇太后行宮行慶賀禮。上奉皇太后幸澄海樓。壬午，謁裕陵。甲申，以吳光悅為江西巡撫。乙酉，上奉皇太后還宮。是月，給安徽泗州等五州縣★一月口糧。

十一月丁巳，召英惠，調成格為烏魯木齊都統。以裕恩為熱河都統。是月，賑奉天遼陽等五處被災旗民口糧。

十二月甲子，緬甸國王孟既遣使表賀。乙亥，撫恤西藏三十九族成災番民。是月，賑山東益都、臨朐二縣地震災。蠲直隸隆平、寧晉二縣窪地額賦之五。

十年春正月丁巳，暹羅國王鄭福遣使表賀，並貢方物。是月，賑江蘇沛縣、安徽盱眙等六州縣衛旱災水災。貸直隸滄州、鹽山二州縣，甘肅皋蘭等十四州縣旱災水災銀穀。

二月壬戌，上御經筵。丁卯，命緝捕河南梟匪、捻匪。丁丑，命緝捕江西上猶縣會匪。

三月庚寅，以謁西陵，命奕紹、托津、長齡、盧廕溥留京辦事。己亥，免湖南澧州濱湖淤田額賦並前借籽種銀。壬寅，上奉皇太后謁西陵。以升寅為綏遠城將軍。甲辰，調瑚松額為盛京將軍，以福克精阿為吉林將軍，武忠額為察哈爾都統。丙午，上謁泰陵、泰東陵、昌陵。己酉，上幸南苑。庚戌，上行圍，至壬子如之。壬子，以哈薩克汗阿勒坦沙喇等請遣其子入覲，命至熱河陛見。

四月辛未，申禁外省才不勝任之員改京職。

五月辛酉，河南、直隸毗連十四州縣地震，命加意撫恤。

六月辛卯，蔣攸金舌有疾，以陶澍署兩江總督。乙未，以程祖洛為湖南巡撫。

七月丙子，暹羅遣使賀萬壽貢方物。免江蘇海州四州縣舊欠額賦。

八月乙未，萬壽節，停筵宴。庚戌，召蔣攸金舌來京，授陶澍兩江總督。調盧坤為江蘇巡撫。以朱桂楨為廣東巡撫。命吳邦慶以三品銜署漕運總督。是月，加賑湖北監利等四縣水災。

九月戊午，安集延回匪復入喀什噶爾，幫辦大臣塔斯哈戰敗，死之，遂圍喀什噶爾城。命玉麟等往剿。命楊遇春駐肅州，楊芳、胡超率陜甘兵協剿。以鄂山署陜甘總督。徐炘署陜西巡撫，阿勒精阿署山西巡撫。己未，以楊遇春為欽差大臣，督辦軍務。以英惠署黑龍江將軍。丁卯，命長齡為欽差大臣，率桂輪、阿勒罕保等赴新疆。辛未，以玉英署黑龍江將軍。乙亥，上閱火器營兵。丁丑，大學士蔣攸金舌以讞獄誤，降侍郎。召徐炘來京，以顏伯燾署陜西巡撫。以盧廕溥為大學士，李鴻賓協辦大學士，仍留兩廣總督任。調湯金釗為吏部尚書，王引之為禮部尚書，潘世恩為工部尚書，朱士彥為左都御史。是月，賑直隸磁州等三州縣地震災、四川彭城等二縣水災。

十月，以盧廕溥為體仁閣大學士。戊子，以富呢揚阿為浙江巡撫。乙未，仍授長齡為揚威將軍，命哈哴阿、楊芳參贊軍務。庚子，以樂善為烏里雅蘇臺將軍。辛丑，以軍事遲誤，褫伊犁參贊大臣容安職並所襲子爵。壬寅，以恩銘為烏里雅蘇臺參贊大臣。癸卯，回匪犯葉爾羌，壁昌等擊敗之。丁未，逮容安。壬子，召富呢揚阿來京。是月，賑直隸大城、文安二縣災民。給安徽蕪湖等五州縣衛口糧。貸黑龍江等三處旗民倉穀、甘肅皋蘭等十一州縣貧民口糧。

十一月，以楊懌曾為湖北巡撫。乙亥，申諭李鴻賓等查辦廣東會匪。丁丑，諭吳光悅查辦江西贛南會匪。壬午，嵩孚降調，以盧坤為湖廣總督。調程祖洛江蘇巡撫，蘇成額湖南巡撫。以祁為廣西巡撫。以阿勒精阿為江西巡撫。是月，賑河南安陽等三縣地震災。給江西廬陵縣水災修屋費。

十二月癸巳，托津免管刑部，以盧廕溥代之。丙申，喀什噶爾、英吉沙爾回匪平。予死事喀什噶爾幫辦大臣塔斯哈都統銜。是月，賑雲南習瓘縣水災。貸江蘇蘇州等四府州屬駐近災區兵丁銀米。

本紀十八

宣宗本紀二

十一年春正月辛酉，扎隆阿免，以哈哴阿、楊芳護理喀什噶爾參贊大臣。乙丑，容安論斬。丙子，以魏元烺為福建巡撫。朝鮮國王李鍚請封其孫奐為世孫，貢方物。是月，給江蘇沛縣、安徽蕪湖等八州縣衛、浙江富陽縣被災口糧。貸三姓、雙城堡兵民，直隸磁州等九州縣，湖南安鄉、華容二縣，河南武安縣，甘肅會寧等五縣被災口糧、屋費、籽種。蠲緩吉林等四處兵民新舊額賦。

二月己丑，御經筵。辛卯，以謁西陵，命奕紹等留京辦事。那彥成以驅逐安集延回民啟釁，褫太子太保，並褫其子容照侍郎。乙未，褫那彥成職，調琦善為直隸總督，王鼎署。以鄂山為四川總督，那彥寶署，史譜為陜西巡撫。戊戌，申禁各省種鬻鴉片。辛丑，上謁西陵。乙巳，謁泰陵、泰東陵、昌陵。上閱視萬年吉地，賜名龍泉峪。丙午，上再謁昌陵，行敷土禮。御隆恩殿行大饗禮。是月，貸湖北荊門營上年被水兵丁倉穀。

三月癸丑朔，釋英和並其子奎照、奎耀回京。廣東黎匪作亂，命李鴻賓剿之。辛酉，以廣東貿易英吉利人違禁令，命李鴻賓等查覆。是月，貸湖北督標、撫標暨武昌、黃州各營兵丁倉穀。

夏四月戊子，上閱健銳營兵。癸卯，上詣黑龍潭神祠祈雨。廣東黎匪平。

五月丙寅，湯金釗緣事降，並罷上書房總師傅。調潘世恩為吏部尚書，朱士彥工部尚書，白鎔都察院左都御史。戊辰，命長齡赴喀什噶爾商辦剿撫及善後事宜。辛未，雨。

六月丙申，申定官民買食鴉片煙罪例。己亥，賑安徽泗州等二十五州縣水災。庚戌，以湖北沔陽等二十州縣水災，命平糶倉穀，免湖北關津米稅。是月，給江蘇上元等九縣衛水災口糧。貸江蘇淮安衛災屯籽種。

秋七月戊午，命陶澍偕程祖洛辦江蘇災賑。以安徽水災，準鄧廷楨買鄰省米麥平糶，並備兵糈。癸酉，以誣陷回王伊薩克叛逆，扎隆阿論斬。辛未，移回疆參贊大臣及和闐領隊大臣駐葉爾羌，添設總兵駐巴爾楚克。己卯，命穆彰阿、朱士彥往江南查辦賑務。是月，給湖南武陵等五州縣，貴州桐梓縣、石峴衛水災口糧。貸江蘇江寧等六營災區兵餉。

八月己丑，萬壽節，上詣皇太后宮行禮。御正大光明殿，王以下文武各官，蒙古王公、外藩使臣等行慶賀禮，停筵宴。辛卯，晉長齡太傅。乙未，松筠病免，調穆彰阿兵部尚書，富俊工部尚書。以博啟圖為理藩院尚書。辛丑，暹羅國王遣貢使載內地遭風官民回廣東，溫諭獎賚之。癸卯，以保昌為熱河都統。以吳榮光為湖南巡撫。是月，給江蘇甘泉等十一州縣、湖北江夏等十六州縣、江西德化等二十縣水災口糧籽種。貸江南江寧駐防及溧陽營兵米。

九月甲子，福克精阿緣事褫職，以寶興為吉林將軍。丁丑，越南國王遣使送遭風難民回福建，溫諭獎賚之。

冬十月，嚴烺病免，以林則徐為河東河道總督。己丑，改喀什噶爾幫辦大臣為領隊大臣。乙未，命截留江西漕米八萬石賑南昌、九江饑民。是月，賑安徽無為等二十三州縣衛、江蘇上元等二十六州縣、浙江仁和等七縣衛、兩淮丁谿等六場水災。給安徽桐城等十州縣，湖南武陵等五縣，江西德化縣口糧、修屋費。貸甘肅皋蘭等十八州廳縣口糧，湖南武陵、龍陽二縣民堤修費。

十一月丙辰，大學士托津病免。授吳邦慶漕運總督。己巳，松筠罷內大臣，降三品頂戴休致。是月，貸奉天鐵嶺等五州廳及巨流河四處口糧，江西南昌等六縣修堤費。蠲緩寧古塔、雙城堡雹災霜災新舊額賦。

十二月乙酉，以富俊為大學士，管兵部，文孚協辦大學士。調穆彰阿為工部尚書。以那清安為兵部尚書，升寅為都察院左都御史，彥德為綏遠城將軍。乙巳，以吳邦慶為江西巡撫，蘇成額為漕運總督。是月，展賑湖北江夏等十六州縣水災。給江蘇上元等二十五州縣衛及丁谿十五場水災口糧。貸江蘇鎮江等二十七營，湖南常德、澧州各營水災兵餉。

十二年春正月辛酉，免浙江杭州等三府商船米稅。丁卯，陳若霖免，以戴敦元署刑部尚書。癸酉，王引之丁憂，以汪守和為禮部尚書。是月，賑安徽懷寧等二十一州縣水災旱災，並給懷寧等十七縣衛貧民口糧。貸直隸大名等四州縣、河南商丘等三縣災民米穀，陜西葭州等四州縣、江西南昌等十六縣、湖北江夏等二十州縣衛、湖南武陵等十州廳縣衛、甘肅渭源等七州縣、貴州桐梓縣災民口糧籽種。

二月戊寅，湖南江華縣瑤賊趙金龍作亂，命盧坤等剿之。己卯，御經筵。甲申，梁中靖奏查辦邪教株連冤抑，諭斥之。辛卯，鍾昌降調。授戴敦元刑部尚書。乙未，閩浙總督孫爾準卒，以程祖洛為閩浙總督，林則徐為江蘇巡撫，吳邦慶為河東河道總督，周之琦為江西巡撫。丙申，命李鴻賓剿瑤賊。壬寅，以謁東陵，命奕紹等留京辦事。

三月己酉，湖南提督海陵阿、副將馬韜等剿瑤賊於寧遠，失利，死之。壬子，上謁東陵，免經過地方額賦十分之三。乙卯，上謁昭西陵、孝陵、孝東陵、景陵、裕陵。丙辰，召瑚松額，以奕顥署盛京將軍。己未，上幸南苑行圍。庚申，召長齡。癸亥，上還京師。庚午，命戶部尚書禧恩赴湖南剿瑤賊，以文孚署戶部尚書。是月，展賑湖北江夏、漢川二縣水災。給安徽青陽縣災民口糧。貸甘肅皋蘭等七州縣災民、湖南乾州等五州縣屯丁口糧籽種，湖北督標、提標及武昌城守營被災兵丁倉穀。

夏四月癸巳，祈雨。戊戌，雨。辛丑，賜吳鍾駿等二百六人進士及第出身有差。乙巳，盧坤等敗瑤賊於羊泉，盡殲之，獲趙金龍子及賊首五十餘人。是月，再給江蘇揚州水災倉穀。

五月丁未，減福建水陸各營及浙江馬步兵有差。壬子，以趙金龍已斃，餘賊悉平，賞盧坤、羅思舉雙眼花翎、一等輕車都尉世職，加湖南提督餘步雲太子少保。乙卯，教匪尹老須等伏誅。庚申，上祈雨於黑龍潭。戊辰，上詣天神壇祈雨。己巳，詔刑部清釐庶獄。是月，貸山西大同等三縣被災兵民倉穀。

六月庚辰，上步詣社稷壇祈雨。壬午，求直言。丁亥，上詣黑龍潭祈雨。壬辰，以廣東提督劉榮慶剿連州瑤賊失利，褫職，李鴻賓褫職留任。癸巳，上步詣方澤祈雨。乙未，富俊以旱乞罷。不允。丙申，霍罕遣使進表，歸所手虜喀什噶爾回民。丁酉，復松筠頭品頂戴。癸卯，上自齋宮步詣圜丘行大雩禮。是日，雨。甲辰，命禧恩、瑚松額自湖南赴廣東剿瑤賊。是月，貸江蘇淮安衛水災屯田籽種。

秋七月丁未，宥容安，遣戍吉林。戊申，以鍾昌為科布多參贊大臣。命程祖洛清理浙江鹽政。和闐回塔瓦克等糾眾作亂，捕誅之。乙丑，廣西賀縣瑤盤均華等作亂，祁剿平之。是月，賑福建澎湖廳風災。給湖北天門縣水災口糧。

八月，陶澍奏英船再入內洋，或不遵約束，當嚴懲。諭以啟釁斥之。甲午，李鴻賓褫職，並提督劉榮慶逮問。調盧坤為兩廣總督。命阮元協辦大學士，仍留雲貴總督任。以訥爾經額為湖廣總督，鍾祥為山東巡撫。是月，賑山西朔州水災。蠲緩安徽懷寧等二十九州縣衛上年水災旱災額賦。

九月甲辰朔，以尹濟源為山西巡撫。丙午，南河龍窩汛堤盜決，命穆彰阿會同陶澍查辦，張井褫職留任。丁未，以英吉利船闌入內洋，命沿海整飭水師。甲寅，以特依順保為伊犁將軍。戊午，廣東連州瑤平。湖南瑤趙幅金等伏誅。是月，給江蘇桃源縣、湖北天門縣等七縣衛水災口糧。貸山西山陰縣歉收倉穀。

閏九月丁亥，上簡閱健銳營兵。壬寅，以朝鮮國王李鍚卻英吉利貿易，下詔褒獎之。是月，賑直隸阜平等十州縣災民。貸河南祥符等七州縣、陜西興安府水災口糧。貸齊齊哈爾等處被旱兵丁銀穀。

冬十月乙巳，廣東曲江、乳源兩縣盜匪作亂，剿平之。丙午，命朱士彥、敬徵往江南查辦事件。乙丑，命穆彰阿至湖北會同訥爾經額查辦事件。是月，賑直隸吳橋、東光二縣，江蘇桃源等三州縣，湖北漢川等四縣衛，安徽五河縣，兩淮板浦等三場水災旱災。給江蘇海州等四州縣，安徽五河等十一縣衛，湖南安鄉、華容二縣，奉天錦州府屬旗民口糧。貸山西大同鎮災區駐防倉穀。蠲緩直隸吳橋等十七州縣，江蘇桃源等六十三州廳縣衛，安徽五河等三十九州縣衛，浙江海寧等二十二州縣衛、仁和場，兩淮富安等十四場，湖南安鄉等七州縣衛，山西隰州等六州縣，湖北漢川等二十六州縣衛水災旱災雹災新舊額賦。

十一月戊寅，命署福州將軍瑚松額為欽差大臣，都統哈哴阿為參贊大臣，赴臺灣剿匪。丙申，撥京倉米一萬石賑順天府武清等八州縣災民。丁酉，李鴻賓遣戍烏魯木齊，劉榮慶遣戍伊犁。是月，貸陜西漢中等五府州廳屬、甘肅宜禾縣被災口糧，吉林等七處籽種。蠲緩甘肅宜禾縣逋租。

十二月甲辰，撥浙江、江西倉穀二十萬石濟福建民食。丙午，盧廕溥予假，命王鼎管刑部。己巳，以孝順岱為科布多參贊大臣。是月，貸直隸災區各營兵餉，山西豐鎮等六州廳縣災民倉穀。

是歲，朝鮮、南掌、琉球、暹羅入貢。

十三年春正月丁丑，臺灣嘉義匪首陳辦伏誅。己卯，升寅等查覆西安將軍徐錕贓款屬實，褫職。丁酉，以麟慶為湖北巡撫。桃南廳決口合龍。

二月甲辰，上御經筵。己未，四川越巂等處夷匪作亂，命那彥寶、桂涵剿之。庚申，賑被災多倫諾爾租種蒙古地貧民，並諭此後口外偏災不得援請。壬戌，以汪守和兼署吏部尚書。是月，賑直隸薊州等七州縣災民。貸陜西漢中等五府州廳貧民倉穀。

三月丙子，大學士盧廕溥致仕。辛巳，上閱火器營兵。丙申，盧坤奏獲越南盜陳加海等，洋面肅清。戊戌，以麟慶為江南河道總督。以鄂順安為湖北巡撫。庚子，雨。是月，貸直隸紫荊關營兵，奉天錦州府屬兵丁，湖南乾州等五廳縣屯丁、苗佃倉穀。

夏四月壬寅，調鄂順安為山西巡撫，尹濟源為湖北巡撫。樂善遷福州將軍。調慶山為烏里雅蘇臺將軍。丁未，雨。戊申，瑚松額遷成都將軍。調寶興為盛京將軍，保昌為吉林將軍。以蘇成額為熱河都統，貴慶為漕運總督。己酉，命潘世恩為體仁閣大學士，管戶部。調朱士彥為吏部尚書。以白鎔為工部尚書，湯金釗為左都御史。乙卯，免道光十一年十二年喀什噶爾、葉爾羌額貢。己巳，皇后佟佳氏崩。是月，貸盛京義州兵米、湖南新田縣民瑤籽種。

五月辛未朔，賜汪鳴相等二百二十人進士及第出身有差。丁丑，楊芳剿越巂夷匪，大敗之，進剿瓘邊夷匪。己丑，瓘邊匪首桑樹格等伏誅。丁酉，禧恩免御前大臣、戶部尚書，改為理藩院尚書。命大學士長齡管戶部，潘世恩管工部。調穆彰阿為戶部尚書，博啟圖為工部尚書。己亥，四川瓘邊夷匪平。

六月庚子朔，日食。是月，貸直隸博野等三縣雹災籽種。

七月甲申，御試翰林、詹事官，擢田嵩年三員為一等，餘升黜有差。壬辰，冊謚大行皇后為孝慎皇后。調祁廣東巡撫，以惠吉為廣西巡撫。是月，賑貴州古州等四廳縣水災。

八月，是月，賑貴州都江等二廳水災。

九月庚午，移孝慎皇后梓宮於田村，上臨送。乙亥，晉楊芳一等侯。壬辰，以貴慶為熱河都統。調嵩溥為漕運總督。調史譜為貴州巡撫。以楊名颺為陜西巡撫。甲午，免雲南昆明等十州縣地震災本年額賦，並賑之。是月，賑江蘇上元等六縣水災。

十月戊午，調布彥泰為伊犁參贊大臣，常德為塔爾巴哈臺參贊大臣。己未，以湯金釗為工部尚書，史致儼為左都御史。是月，賑江蘇上元等十二縣衛，湖南安鄉、華容二縣，直隸曲陽縣，黑龍江三處災民。賑湖北武昌等六縣水災。給安徽懷遠等六縣災民口糧。

十一月丙戌，上詣大高殿祈雪。以裕泰為貴州巡撫。丁亥，以武忠額為熱河都統。以凱音布署察哈爾都統。

十二月丁巳，減免直隸河間等五縣水淹地賦。是月，賑江蘇上元等十二縣衛水災。

是歲，朝鮮、越南、琉球、緬甸入貢。

十四年春正月丁卯朔，辛未，文孚免正黃旗領侍衛內大臣，以載銓代之。丁丑，緬甸貢使聶紐耶公那牙卒於京師。庚辰，廣東儋州黎匪作亂，飭盧坤剿之。甲申，以浙江杭州等府災，免外商及浙民運米關稅。福建永安等縣土匪手虜人勒贖，捕治之。允浙江杭州、湖州兩府所屬漕糧紅白兼收，秈稉並納。丁亥，命潘世恩在軍機大臣上行走。戊子，以三載考績予長齡等議敘。命松筠以都統銜休致。祁奏越南諒山解圍，七泉夷州知州阮文泉等求入關，拒之。是月，賑直隸曲陽縣貧民。給江蘇上元等八縣、浙江海寧等四州縣、江西南昌等二十二縣上年災歉口糧籽種。貸山西朔州等十州縣、陜西葭州等十四州廳縣、江西南昌等六縣、湖北武昌等十八州縣衛、湖南澧州等四州縣、甘肅皋蘭等九州廳縣上年被災倉穀口糧籽種。

二月丙申朔，朱士彥給假省親，以湯金釗署吏部尚書。改巴爾楚克換防總兵為副將。己亥，上御經筵。癸卯，升寅等查辦山東、河南事件，以敬徵署左都御史。乙巳，釋李鴻賓、劉榮慶回籍。丙午，以江蘇糧價增昂，免四川、湖廣商米各關船稅。戊申，以廣東學政李泰交自縊，命盧坤徹查。己酉，定山東運河查泉章程。庚戌，以謁西陵，命奕紹等留京辦事。壬子，命凱音布查辦烏里雅蘇臺事件。以蘇勒通阿署察哈爾都統。辛酉，朱士彥憂免，調湯金釗為吏部尚書，以汪守和為工部尚書，史致儼為禮部尚書，何凌漢為左都御史。乙丑，大學士富俊卒。是月，給江蘇上元等八縣衛上年被災口糧。貸貴州古州廳上年被災籽種。

三月庚午，明山病免，以成格為刑部尚書，那清安兼署。以長清為烏魯木齊都統，興德為葉爾羌參贊大臣。癸酉，上謁西陵，詣田村孝慎皇后梓宮前奠酒，免經過額賦十分之三。丁丑，上謁泰陵、泰東陵、昌陵。庚辰，上還京師。壬午，上臨故大學士富俊第賜奠。乙酉，以喀爾喀游牧被災，準凱音布請，緩勘地界。免四川夷匪滋擾之清溪等三廳縣，並寧越、越巂兩營上年額賦。

夏四月丁酉，以給事中黃爵滋奏，命各省督撫興復書院，選擇山長，查保甲，修水利，籌積貯，嚴禁扣餉派兵積弊，查究偷漏洋稅，並禁紋銀出洋及私鑄洋銀。戊戌，除直隸樂亭縣水沖官地租賦。丁未，儀郡王綿志卒。甲寅，臨故儀順郡王綿志第賜奠。以其子奕絪襲貝勒。丁巳，命侍郎趙盛奎、在籍前河督嚴烺會同富呢揚阿查勘浙江塘工。辛酉，以蘇清阿為伊犁參贊大臣。甲子，上詣田村孝慎皇后梓宮前行周年祭禮。是月，貸山西岳陽等十二州廳縣歉收民屯倉穀。

五月己巳，以恩銘署漕運總督。壬申，授凱音布察哈爾都統。癸酉，免雲南昆明等十州縣上年地震災賦。辛巳，上至田村孝慎皇后梓宮前奠酒。丙戌，命盧坤等驅逐英吉利販鴉片躉船，勿任停泊。庚寅，修山東闕里至聖孔子林、廟。甲午，申諭多爾濟喇布坦等與俄羅斯交涉事件務遵舊章。是月，貸淮安、大河二衛歉收屯田籽種。

六月戊申，以福建省城水災，準運古田、福清二縣倉穀及廈門商販米平糶。癸丑，以鄂爾多斯達拉特旗私租蒙地民人拒捕傷臺吉，命鄂順安捕治之。壬戌，實授恩銘漕運總督。是月，蠲緩葉爾羌等三城回戶逋糧。

秋七月乙丑，飭查漕運虧短積弊，並申禁京城私販接濟回漕。丁卯，博啟圖給假，以奕顥署工部尚書。戊辰，霍罕伯克以準通商免稅，遣使表貢，並請年班入覲，允之。庚午，命蘇清阿查勘巴爾楚克、喀什噶爾墾田。免福建臺匪滋擾之四縣，暨淡水廳抄叛各產租穀。壬申，命特依順保等妥議沿邊會哨章程。程祖洛奏獲洋盜劉四等誅之。甲戌，四川瓘邊廳支夷作亂，命瑚松額、楊芳等查辦。賑江西水災。丙子，工部尚書博啟圖卒，調耆英為工部尚書，升寅為禮部尚書，敬徵為左都御史。壬午，以桂良為河南巡撫。戊子，東河朱家灣決口。是月，賑江西南昌等十三縣水災。給湖南武陵等七縣衛被水軍民口糧並修屋費。

八月己酉，改建浙江北海塘為石塘。癸丑，以武忠額為烏里雅蘇臺將軍，倫布多爾濟署。以嵩溥為熱河都統。庚申，四川瓘邊支夷平。盧坤奏英商律勞卑來粵，致書稱大英國，請暫停貿易。諭是之。辛酉，上詣孝慎皇后梓宮前奠茶酒。是月，賑盛京蓋州等三處，浙江建德、淳安二縣，江西南昌等二十五縣水災。貸甘肅皋蘭等六縣旱災倉穀。蠲緩江西南昌等二十五州縣新舊額賦。

九月乙丑，英吉利兵船入廣東內河，褫盧坤職留任。庚午，上閱健銳營兵。癸酉，英吉利兵船出口，復盧坤太子少保，仍革職留任。是月，賑直隸宛平等七州縣水災，奉天新民等四州縣廳水災。貸廣東廣州、肇慶二府水災籽種，打牲烏拉被水旗民倉穀。蠲緩直隸大城等五十一州縣、山西太原縣水災新舊額賦。

十月己酉，立皇貴妃鈕祜祿氏為皇后，頒詔加恩有差。壬子，上皇太后徽號曰恭慈安豫康成莊惠皇太后，頒詔覃恩有差。辛酉，那清安病免，以敬徵為兵部尚書，奕顥為左都御史。是月，賑湖北黃梅等三縣衛、湖南安鄉等四縣衛水災。貸甘肅皋蘭等八州縣旱災雹災口糧。

十一月乙丑，調汪守和為禮部尚書，史致儼為工部尚書。壬申，禮部尚書升寅卒，以奕顥為禮部尚書，恩銘為左都御史。調朱為弼為漕運總督。丙子，以棍楚克策楞為塔爾巴哈臺參贊大臣。己卯，刑部尚書戴敦元卒，調史致儼代之。以王引之為工部尚書。庚辰，以烏爾恭額為浙江巡撫。丙戌，以文孚為大學士管吏部。調穆彰阿為吏部尚書、協辦大學士，耆英為戶部尚書，敬徵為工部尚書，奕顥為兵部尚書。以載銓為禮部尚書。工部尚書王引之卒。丁亥，以何凌漢為工部尚書，吳椿為左都御史。是月，賑浙江麗水縣水災。蠲緩浙江建德等十六州縣衛水災新舊額賦。

十二月癸巳，霍罕復侵色埒庫勒，命興德等諭之。命文孚為東閣大學士。丙申，四川瓘邊夷匪復叛，降楊芳二等侯，褫御前侍衛，以總兵候補。甲辰，黑龍江將軍富僧德調西安將軍，以奕經代之。癸丑，上詣大高殿祈雪。是月，貸直隸災區各營兵餉，江寧八旗官兵銀米，廣東南海等九縣籽種並圍基修費。

是歲，朝鮮、琉球、緬甸、暹羅入貢。

十五年春正月甲子，大學士曹振鏞卒。壬午，長齡以受霍罕餽送，罷御前大臣管戶部事。丙戌，陜甘總督楊遇春致仕，仍溫諭來京。以瑚松額為陜甘總督。調寶興成都將軍。以奕經為盛京將軍，保昌為黑龍江將軍，蘇清阿為吉林將軍。是月，賑奉天牛莊等三處被災旗戶。給江西南昌等九縣，甘肅靖遠等六州縣口糧。貸山西太原等三州縣，江西南昌等二十六州縣，湖南安鄉等四州縣，甘肅秦州、靖遠縣被災倉穀籽種。

二月丙申，以阮元為大學士管刑部，王鼎協辦大學士，伊里布為雲貴總督，何煊為雲南巡撫。庚子，以奇明保署黑龍江將軍。丁未，命長齡管理藩院，文孚管戶部，潘世恩管工部，阮元改管兵部，王鼎管刑部。以朝鮮世孫李奐襲封朝鮮國王。戊午，吉林將軍蘇清阿卒，調保昌代之。以祥康為黑龍江將軍。

三月，山西趙城縣匪曹順作亂，知事楊延亮死之，遂圍霍州。命鄂順安剿辦。乙亥，上親耕耤田。幸南苑行圍。庚辰，上還京師。是月，給甘肅皋蘭等五州縣廳災歉口糧。

夏四月，四川瓘邊支夷平，晉鄂山太子太保，賞雙眼花翎。甲寅，賜劉繹等二百七十六人進士及第出身有差。丁巳，上詣黑龍潭神祠祈雨。

五月丁卯，致仕陜甘總督楊遇春晉封一等侯，予食全俸。辛未，趙城縣匪首曹順等伏誅。丁丑，上復詣黑龍潭神祠祈雨。以慄毓美為河東河道總督。庚辰，雨。是月，貸山西鳳臺、沁水二縣被旱倉穀。

六月丙午，減江蘇丹徒被水蘆田額賦。

閏六月丁卯，敬徵降調，以載銓為工部尚書，恩銘為禮部尚書，武忠額為左都御史。調保昌為烏里雅蘇臺將軍，祥康為吉林將軍，哈豐阿為黑龍江將軍。己巳，停本年秋決。

秋七月甲辰，文孚免軍機大臣，仍命以大學士管吏部。改潘世恩管戶部，穆彰阿管工部。命刑部右侍郎趙盛奎、工部右侍郎賽尚阿在軍機大臣上學習行走。是月，給陜西沔縣、洛川縣被水，湖南華容等三縣衛被旱口糧。

八月甲子，以皇太后六旬萬壽，普免各省逋賦。庚辰，諭：「科道中馮贊勛、金應麟、黃爵滋、曾望顏擢任京卿，所以廣開忠諫，務當不避嫌怨，於民生國計用人行政闕失，仍隨時據實直陳，以資採納。」兩廣總督盧坤卒，以鄧廷楨為兩廣總督，祁署，色卜星額為安徽巡撫。甲申，上謁西陵。是日，移孝慎皇后梓宮由田村啟行，免經過地方額賦十之五。是月，給陜西府谷縣雹災口糧。

九月己丑，孝穆皇后、孝慎皇后梓宮至龍泉峪，上臨奠。庚寅，上回鑾。戊戌，授麟慶江南河道總督。丙午，朱為弼病免，以恩特亨額為漕運總督。是月，給兩淮板浦、中正二場被水灶丁口糧。緩徵陜西榆林縣、葭州雹災，江西金谿等九縣旱災額賦。

冬十月戊午，以毓書為科布多參贊大臣。甲子，以皇太后六旬聖壽，上徽號曰恭慈康豫安成莊惠壽禧皇太后。乙丑，皇太后六旬聖壽節，上率王、公、大臣詣壽康宮行慶賀禮。上御太和殿，群臣進表行慶賀禮。詔天下覃恩有差。以富呢揚阿為烏魯木齊都統。癸未，御史湯鵬以劾載銓忤旨罷。予告大學士托津卒。是月，給山西陽曲等五州縣、湖南岳州衛、浙江海寧等十三州縣被災口糧。貸奉天金州水師營兵穀。蠲緩湖南華容等十四州縣衛、浙江海寧等三十一州縣衛被災新舊額賦雜款。

十一月戊戌，臨大學士托津第賜奠。是月，給吉林等三處歉區口糧。

十二月己未，上再詣大高殿祈雪。乙丑，孝穆皇后、孝慎皇后梓宮奉安地宮。乙亥，以樂善為吉林將軍。是月，貸江蘇撫標及城守、劉河二營災區兵餉。蠲緩貴州松桃廳被水額賦。

是歲，朝鮮、琉球入貢。

十六年春正月乙未，以車倫多爾濟為庫倫蒙古辦事大臣。壬寅，撥山東司庫銀五萬兩賑登、萊、青三府饑。乙巳，調裕泰為湖南巡撫。以賀長齡為貴州巡撫。是月，賑浙江義烏等三縣水旱災。給奉天廣寧等處水災旗民口糧。貸甘肅金州等十四州縣、江西蓮花等五十一廳縣、陜西葭州等九州廳縣、湖南澧州等四州縣、山西保德等十五州縣水旱雹災口糧籽種倉穀。

二月丙辰，調周之琦為湖北巡撫。以陳鑾為江西巡撫。己未，以謁東陵，命肅親王等留京辦事。己巳，上閱火器營兵。癸酉，上謁東陵，免經過地方額賦十分之三。丙子，上謁昭西陵、孝陵、孝東陵、景陵、裕陵。湖南武岡州匪藍正樽等作亂，命吳榮光會同訥爾經額剿之。戊寅，免四川瓘邊廳逋賦。己卯，上還京師。

夏四月癸亥，以梁章鉅為廣西巡撫。丁丑，賜林鴻年等一百七十二人進士及第出身有差。是月，貸甘肅秦州等八州縣被災口糧。

五月丙申，上詣黑龍潭祈雨。戊戌，禮部尚書汪守和卒，以吳椿為禮部尚書，李宗昉為左都御史。丁未，上詣靜明園龍王廟祈雨。是月，貸直隸寶坻縣歉收口糧。

秋七月癸未，以鍾祥為閩浙總督，經額布為山東巡撫。乙酉，以哈豐阿舉發都統高喀鼐干預公事書信，加太子太保。己丑，高喀鼐褫職，遣戍熱河。丙申，大學士文孚致仕。庚子，命穆彰阿為大學士管工部，琦善協辦大學士，仍留直隸總督任。調耆英為吏部尚書，奕顥為戶部尚書，禧恩為兵部尚書，武忠額為理藩院尚書，凱音布為左都御史，樂善為察哈爾都統。壬寅，恩銘免尚書、都統，趙盛奎免軍機大臣及侍郎。以貴慶為禮部尚書。

九月壬辰，以富呢揚阿為陜西巡撫，廉敬為烏魯木齊都統。庚子，上閱健銳營兵。戊申，圓明園三殿災。己酉，以耆英受太監屬託，褫尚書、都統、內務府大臣。以奕經為吏部尚書，寶興為盛京將軍。左都御史凱音布遷成都將軍，以敬徵代之。是月，賑盛京白旗堡等處、山西朔州等十一州廳縣、貴州松桃廳災民。展賑陜西神木縣災民。蠲免山西朔州等十一州廳縣、陜西榆林府屬被災新舊額賦。

冬十月丙辰，加長清太子太保。貸甘肅涇州等八州縣、山西山陰縣災歉口糧倉穀籽種。蠲緩直隸景州等十二州縣水旱災新舊額賦。

十一月壬午，以敬徵為工部尚書，調武忠額為左都御史，以奕紀為理藩院尚書。癸卯，上詣大高殿祈雪。是月，給陜西府穀等四縣霜雹災口糧。蠲緩直隸安州等三州縣水災額賦。

十二月丁巳，上再詣大高殿祈雪。癸亥，雪。

是歲，朝鮮、暹羅來貢。

十七年春正月己卯朔，命奕紀為御前大臣。賞長齡四開褉袍。加潘世恩太子太保。壬辰，兵部尚書王宗誠卒，以朱士彥代之。丁酉，山東濰縣教匪馬剛等作亂，捕獲之。庚子，降訥爾經額湖南巡撫，以林則徐為湖廣總督，調陳鑾為江蘇巡撫，裕泰為江西巡撫。是月，貸山西朔州等十一州廳縣、陜西葭州等九州縣、甘肅金州等十三州縣水災旱災蝗災雹災霜災倉穀口糧籽種。

二月乙卯，福建嘉義縣教匪沈知等作亂，捕誅之。是月，貸山西吉州等七州縣倉穀。

三月戊寅朔，以詣棽髻山，命惇親王綿愷等留京辦事。庚寅，上奉皇太后幸棽髻山，免經過地方本年額賦十分之三。甲午，上奉皇太后還圓明園。以耆英為熱河都統。乙未，上詣明陵。丙申，上詣明長陵、獻陵、泰陵、景陵、永陵奠酒。以明裔延恩侯書桂為散秩大臣。丁酉，上還圓明園。

夏四月庚申，命彥德鞫治茂明安署札薩克貝勒丹丕勒等訐控盟長之獄。甲子，以顏伯燾為雲南巡撫。是月，貸山東濮州等二十四州縣衛、山西寧武縣倉穀。

五月戊寅，貴慶病免，調奕紀為禮部尚書，以武忠額為理藩院尚書，奎照為左都御史。以周天爵署漕運總督。

六月庚戌，以御史朱成烈奏廣東海口每歲出銀三千餘萬，福建、浙江、江蘇各海口出銀不下千萬，天津海口出銀亦二千餘萬，命沿海各督撫及各監督嚴飭稽查。戊午，命左都御史奎照、戶部侍郎文慶在軍機大臣上學習行走。己未，命琦善署直隸總督。壬申，四川馬邊廳夷匪作亂，命鄂山剿之。甲戌，奕山等奏獲霍罕賊目阿達那等誅之。是月，貸江蘇淮安、大河二衛被災籽種。

秋七月丙子朔，命侍郎倭什納等冊封朝鮮王妃。壬午，樂善遷荊州將軍，以賽尚阿為察哈爾都統。辛卯，諭慄毓美，東河磚工改辦碎石。丁巳，西寧辦事大臣德楞額遷荊州將軍，以蘇勒芳阿代之。甲戌，廓爾喀年貢逾例，溫諭卻之。

九月庚寅，授周天爵漕運總督。癸巳，召訥爾經額來京。甲午，以錢寶琛為湖南巡撫。甲辰，免直隸邢臺、阜城二縣被旱額賦十分之五。

冬十月丙午，上臨大學士長齡第視疾。辛未，停吉林珠貢。是月，給陜西保安縣被災籽種口糧，並貸綏德等四州縣倉穀。蠲緩山西應州等十州縣、齊齊哈爾等三城被災新舊額賦。

十一月辛卯，晉封長齡一等威勇公。是月，貸甘肅金州等九州縣貧民、江西南昌等十三縣、陜西葭州等五州縣被災籽種口糧倉穀。

十二月丁未，涼山夷匪平。己巳，李宗昉憂免，以卓秉恬為左都御史。庚午，彥德以年老留京，以棍楚克策楞為綏遠城將軍。是月，貸陜西定邊、安定二縣來春口糧籽種。

是歲，朝鮮、琉球、暹羅、越南來貢。

十八年春正月甲戌朔，命奎照、文慶為軍機大臣。乙亥，太傅、大學士、一等公長齡卒。丙子，上臨長齡第賜奠。乙酉，四川夷匪平。是月，貸甘肅固原等十四州廳縣、山西平定等五州縣災民口糧籽種倉穀。

二月癸卯朔，命琦善為大學士，仍署直隸總督。以雲貴總督伊里布協辦大學士，仍留任。乙巳，史致儼病免，以祁為刑部尚書，怡良為廣東巡撫。壬戌，修喀喇沙爾城。戊辰，修浙江海塘。是月，貸陜西懷遠、府穀二縣歉收籽種。

三月乙亥，以謁陵命肅親王等留京辦事。戊子，上奉皇太后謁西陵，免經過地方額賦十分之三。壬辰，上謁泰陵、泰東陵、昌陵，詣孝穆皇后、孝慎皇后陵寢奠酒。乙未，上奉皇太后還京師。丙申，上幸南苑行圍，至戊戌皆如之。庚子，上還京師。辛丑，噶勒丹錫埒圖薩瑪第巴克什入貢。是月，貸山西遼州等十三州廳縣上年歉收倉穀。

夏四月庚申，以富呢揚阿等建鳥魯木齊書院，議處有差。申命新疆將軍、都統、大臣認真教練，使人人習於戰陣、毋舍實政務虛名。甲子，以伍長華為湖北巡撫。丙寅，賜鈕福保等一百九十四人進士及第出身有差。辛未，以奕出為伊犁將軍，湍多布為伊犁參贊大臣。

閏四月丙子，上詣黑龍潭祈雨。辛巳，雨。鴻臚寺卿黃爵滋奏請將內地吸食鴉片者俱罪死。命盛京、吉林、黑龍江將軍，直省督撫各抒所見議奏。己丑，褫禧恩太子太保銜兵部尚書，調成格為兵部尚書，以鄂山為刑部尚書，寶興為四川總督，耆英為盛京將軍，惠吉為熱河都統。庚寅，調奕紀為戶部尚書，成格為禮部尚書，奕顥為兵部尚書。

五月丙午，上詣黑龍潭祈雨。己酉，雨。癸丑，大學士阮元致仕。命王鼎為大學士，仍管刑部，湯金釗為戶部尚書、協辦大學士，朱士彥為吏部尚書，卓秉恬為兵部尚書，姚元之為左都御史。戊辰，惇親王綿愷免內廷行走、宗令，罰親王俸三年。

六月辛未，免四川馬邊、雷波二廳逋賦及各廠應解銅鉛。丁丑，降惇親王綿愷為郡王。己卯，命湍多布為塔爾巴哈臺參贊大臣，關福為伊犁參贊大臣。是月，給貴州鎮遠府屬被水兵民口糧。

秋七月戊申，刑部尚書鄂山卒，以寶興為刑部尚書，蘇廷玉署四川總督。

八月丙戌，以林則徐等奏查獲煙販收繳煙具情形，諭嘉之。己丑，成格免，以奎照為禮部尚書，恩銘為左都御史。命奕紀管理藩院。以賽尚阿署理藩院尚書，布彥泰為察哈爾都統。是月，給陜西安定、府穀二縣災民口糧。

九月丙午，莊親王奕𧷏等坐食鴉片革爵。丁未，上閱健銳營兵。己酉，太常寺少卿許乃濟請弛鴉片禁。命休致。召林則徐來京，以伍長華署湖廣總督。辛酉，調錢寶琛為江西巡撫，裕泰為湖南巡撫。吏部尚書朱士彥卒，調湯金釗為吏部尚書，吳椿為戶部尚書，以龔守正署禮部尚書。是月，給山東濰縣災民口糧。

冬十月庚寅，以盛貴為烏里雅蘇臺參贊大臣。是月，蠲緩直隸深州等十三州縣、江西南昌等二十二縣、安徽壽州等三十四州縣衛、河南內黃等十一縣、湖南澧州等八州縣衛、奉天寧遠州被災新舊額賦。

十一月壬寅，命伊里布等查禁雲南種罌粟。壬子，以寶興為四川總督，恩銘為刑部尚書，裕誠為左都御史。癸丑，命林則徐為欽差大臣，查辦廣東海口事件，節制該省水師。以周天爵署湖廣總督，鐵麟署漕運總督。丁巳，上詣大高殿祈雪。以固慶為科布多參贊大臣。乙丑，兵部尚書奕顥褫職，調裕誠為兵部尚書，以隆文為左都御史。丙寅，召哈豐阿來京，以舒倫保署黑龍江將軍。是月，賑陜西懷遠、安定二縣，寧古塔三姓地方兵民口糧。

十二月戊辰朔，貴州仁懷縣匪謝法真等作亂，命伊里布剿之。辛未，惇郡王綿愷卒，追復親王爵。上親臨其喪三次賜奠。乙亥，上再詣大高殿祈雪。丙戌，上復詣大高殿祈雪。庚寅，移庫倫幫辦大臣駐科布多，為科布多幫辦大臣。辛卯，授賽尚阿理藩院尚書。乙未，左都御史姚元之免，以龔守正代之。以匪亂平，賞伊里布雙眼花翎，晉餘步雲太子太保。

是歲，朝鮮、琉球、暹羅來貢。

十九年春正月戊戌朔，晉封惠郡王釂愉為親王。戊午，召奕山來京，以關福署伊犁將軍。是月，貸湖南武陵縣、陜西葭州等九州縣、甘肅固原等五州縣水旱災雹災口糧籽種。

二月壬午，御試翰林、詹事等官，擢李國杞四員為一等，餘升黜有差。丙戌，以謁東陵，命肅親王敬敏等留京辦事。命林則徐赴虎門、澳門，防外海洋船進口及內匪出洋。

三月庚子，上謁東陵，免經過地方額賦十分之三。辛丑，吳椿病免，調何凌漢為戶部尚書，以陳官俊為工部尚書，龔守正為禮部尚書，廖鴻荃為左都御史。癸卯，上謁昭西陵、孝陵、孝東陵、景陵、裕陵，詣端慧太子園寢奠酒。乙巳，陶澍病免，調林則徐為兩江總督，以陳鑾署之，裕謙署江蘇巡撫，以桂良為湖廣總督，朱樹為河南巡撫。丙午，上幸南苑行圍。辛亥，上還京師。乙卯，林則徐等奏躉船呈繳煙土，諭嘉之，予獎敘。準林則徐等奏，暫緩議斷互市。烏魯木齊都統廉敬遷成都將軍，以惠吉代之，以恩銘為熱河都統，隆文為刑部尚書。丙辰，以鐵麟為左都御史。

夏四月辛未，以吳文鎔為福建巡撫。丁丑，調周天爵為河南巡撫，朱樹為漕運總督。戊子，上詣萬壽山殿祈雨。丁酉，以直隸旱，免奉天、山東、河南來直米稅。

五月辛丑，雨。予告大學士盧廕溥卒。是月，賑雲南浪穹、鄧川二州縣地震災額賦。

六月丙寅，閩浙總督鍾祥以關防被竊褫職，以周天爵代之，以牛鑒為河南巡撫。丁亥，太子少保前兩江總督陶澍卒。辛卯，調周天爵為湖廣總督。

秋七月壬子，命林則徐以禁販鴉片檄諭英吉利國及各國在粵洋商。是月，給湖南華容縣水災口糧。

八月庚午，經額布遷成都將軍，以托渾布為山東巡撫。召烏里雅蘇臺將軍保昌來京，以廉敬代之。是月，給陜西葭州等三州縣被災口糧。

九月庚子，命托渾布查辦山東登州海賊，整頓水師。辛丑，上閱健銳營兵。己酉，哈豐阿遷廣州將軍，調棍楚克策楞為黑龍江將軍，德克金布為綏遠城將軍。

冬十月，山西巡撫申啟賢卒，賜恤如尚書例。以楊國楨為山西巡撫。是月，賑安徽無為等十一州縣及屯坐各衛水災。賑湖北黃梅等三縣災民。給湖北沔陽等九州縣，山東蒙陰縣，陜西府谷、神木二縣，湖南華容縣九州衛水災旱災口糧。蠲緩安徽無為等三十二州縣、湖北沔陽等二十六州縣、河南睢州等二十一州縣、湖南澧州等九州縣衛水災新舊額賦。

十一月庚子，英船入廣東海港，林則徐督官軍擊走之，停其貿易。以程懋來為安徽巡撫。戊申，德克金布遷廣州將軍，以松溥為綏遠城將軍，舒倫保為黑龍江將軍。庚戌，命濟克默特赴庫倫，迎哲布尊丹巴呼圖克圖來覲。是月，給江西德化等七縣、山西應州等四州縣災民口糧。蠲免江西南昌等二十三縣、山西應州等八州縣、直隸安州等五州縣被災新舊額賦。

十二月癸亥，署兩江總督陳鑾卒，調鄧廷楨為兩江總督，林則徐為兩廣總督，裕謙為江蘇巡撫。癸酉，哲布尊丹巴呼圖克圖等覲見。調伊里布為兩江總督，鄧廷楨為雲貴總督。癸未，命刑部尚書隆文在軍機大臣上行走。調鄧廷楨為閩浙總督，桂良為雲貴總督。戊子，陳官俊免，以廖鴻荃為工部尚書。軍機大臣文慶免。

是歲，朝鮮、琉球入貢。

二十年春正月壬辰朔，加王鼎太子太保。戊戌，以阿勒精阿為熱河都統。己亥，理藩院禁哲布尊丹巴呼圖克圖用旗傘，並未奏明，奕紀褫御前大臣、戶部尚書、總管內務府大臣並紫韁，免管理藩院。賽尚阿降二品頂戴。調隆文為戶部尚書。壬寅，皇后鈕祜祿氏崩。戊申，謚大行皇后為孝全皇后。庚戌，奕紀逮問。庚申，以奕紀收沙布朗餽送銀，遣戍黑龍江，賽尚阿等均下部嚴議。

二月癸亥，以阿勒精阿為刑部尚書，訥爾經額為熱河都統，哈豐阿為西寧辦事大臣。丁卯，戶部尚書何凌漢卒，以卓秉恬代之。以祁俊空話藻為兵部尚書，沈岐為左都御史。丁丑，河東河道總督慄毓美卒，以文沖為河東河道總督。是月，給安徽桐城縣貧民口糧。貸山西河保等營兵丁穀石。

三月，命何汝霖在軍機大臣上學習行走。召奕山來京，以布彥泰為伊犁將軍。辛亥，以壁昌為察哈爾都統。是月，貸山西吉州等九州廳縣倉穀。

夏四月辛酉朔，冊謚孝全皇后，翼日頒詔。己巳，調經額布為吉林將軍。丙子，以祥康為庫倫辦事大臣。戊寅，上詣黑龍潭祈雨。乙酉，賜李承霖等一百八十人進士及第出身有差。戊子，上詣廣潤祠祈雨。是月，貸直隸紫金關及所屬浮圖峪等三營弁兵倉穀。

六月丁卯，以色克津阿為綏遠城將軍。丁丑，林則徐等奏擊毀載煙洋艇。庚辰，英船入浙洋，圍定海縣城。命餘步雲會烏爾恭額等援之。甲申，英人陷定海縣，知縣姚懷祥等死之。褫烏爾恭額及浙江提督祝廷彪職，仍留任。調瑚松額為熱河都統，訥爾經額為陜甘總督。

秋七月癸巳，英船犯浙江乍浦海口。命奇明保率兵御之。英師犯福建廈門包臺，參將陳勝元等擊卻之。丙申，褫浙江巡撫烏爾恭額職，以劉韻珂代之。丁酉，命伊里布為欽差大臣，赴浙江剿辦。以裕謙兼署兩江總督。以湍多布為伊犁參贊大臣，花山太為塔爾巴哈臺參贊大臣。甲辰，英船泊天津口外，遞信與琦善訴屈。命琦善接收，仍飭勿進口。丙午，花山太遷喀什噶爾辦事領隊大臣，調湍多布為塔爾巴哈臺參贊大臣，以福興阿為伊犁參贊大臣。庚戌，林則徐等奏續獲販煙人犯。諭以空言搪塞，切責之。乙卯，英船至山海關等處。丙辰，命伊里布等，英人如有投遞書信，即接受馳奏。是月，賑湖北沔陽等三州縣水災。

八月甲子，以邵甲名署浙江巡撫。丙子，英人復侵福建廈門，提督陳階平等擊走之。己卯，命琦善為欽差大臣，赴廣東查辦，並諭伊里布及沿海督撫防守耍隘，洋船停泊外洋勿問。調訥爾經額署直隸總督，以瑚松額署陜甘總督。庚辰，廉敬遷成都將軍，以德楞額為烏里雅蘇臺將軍。辛巳，裕謙奏英人呈遞原書，不敢上聞。諭切責之。是月，給江蘇上元等十四縣水災口糧並修屋費。

九月庚寅，林則徐、鄧廷楨命交部嚴加議處。以琦善署兩廣總督。辛卯，以托渾布奏英船南去，命耆英、托渾布酌撤防兵。召鄧廷楨來京，以顏伯燾為閩浙總督，張澧中為雲南巡撫。甲午，諭周天爵等恤湖北各州縣水災。乙未，褫林則徐、鄧廷楨職，命赴廣東候查問。己亥，英船入浙江慈谿、餘姚二縣內洋，伊里布等擊走之。以烏爾恭額不代奏英人書信，逮問。是月，給江蘇泰興縣水災口糧。

十月壬申，以謁陵命莊親王等留京辦事。壬午，以孝全皇后梓宮奉安龍泉峪，上詣觀德殿行祖奠禮。乙酉，調祿普為烏里雅蘇臺將軍。是月，賑直隸滄州等三州縣災民。給安徽東流、含山二縣軍民口糧。貸奉天白旗堡、小黑山水災口糧。蠲緩直隸滄州等三十三州縣、湖北沔陽等八州縣衛水災新舊正雜額賦。

十一月庚寅，上謁西陵，免經過地方額賦十分之五。甲午，上謁泰陵、泰東陵、昌陵，並詣孝穆皇后、孝慎皇后陵寢奠酒，孝全皇后梓宮前行遷奠禮。乙未，孝全皇后梓宮奉安地宮，上臨視，命皇子行禮。己亥，上還京師。癸卯，祿普改荊州將軍，調奕湘為烏里雅蘇臺將軍。英人陷定海。戊申，烏爾恭額論絞。壬子，伊里布奏英人要求澳門、定海貿易。諭琦善令英人退還定海。癸丑，以周天爵擅用非刑，褫職，遣戍伊犁。以裕泰為湖廣總督，以吳其濬為湖南巡撫。是月，賑江蘇上元等十六縣、直隸天津縣水旱災。貸江蘇江寧駐防及督協各營駐扎災區兵餉、黑龍江墨爾根城水災屯丁口糧屋費。蠲緩江蘇泰州等七十二州縣衛、直隸天津縣、山西河曲縣新舊額賦。

十二月，以孝全皇后升祔奉先殿，上親詣告祭。翼日，命皇四子行禮。戊辰，調餘步雲為浙江提督。以鐵麟為察哈爾都統，恩桂為左都御史。以壁昌為伊犁參贊大臣。己卯，調吳文鎔為湖北巡撫，以劉鴻翱為福建巡撫。癸未，召瑚松額來京，以恩特亨額署陜甘總督。是月，給福建龍谿、南靖二縣水災口糧屋費。貸江蘇江陰等三營兵餉。蠲緩浙江長興等四縣水旱災新舊正雜額賦。

是歲，朝鮮入貢。

本紀十九

宣宗本紀三

二十一年春正月己丑，英人寇廣東虎門，副將陳連陛及其子舉鵬死之。庚寅，以奕山為御前大臣。辛卯，琦善以虎門陷，下部嚴議，褫提督關天培頂戴。命奕山為靖逆將軍，隆文、楊芳為參贊大臣，督辦廣東海防。命賽尚阿在軍機大臣上行走。庚子，命訥爾經額駐天津，督辦海防。命哈哴阿赴山海關，督辦海防。命耆英等勤哨探。己巳，命伊里布回兩江總督任，以裕謙為欽差大臣，辦浙江軍務。辛亥，琦善褫大學士，仍下部嚴議。是月，賑奉天白旗堡水災旗戶。給江蘇江都、丹徒二縣水災倉穀，奉天小黑山站丁，江蘇廟灣場灶丁，安徽東流、繁昌二縣水旱災口糧。貸湖北沔陽等八州縣衛、湖南武陵縣、甘肅金州等五州廳縣水災籽種，江蘇上元等十一縣、甘肅皋蘭縣水災口糧，山西河曲縣雹災倉穀。

二月庚申，以伊里布遷延不進，下部嚴議。辛酉，琦善逮問，仍籍其家。以祁為兩廣總督，怡良兼署，李振祜署刑部尚書，授訥爾經額直隸總督，恩特亨額陜甘總督。丙寅，越南國王阮福皎卒，詔停貢方物。戊辰，英人去定海，以伊里布庸懦，褫協辦大學士，留兩江總督任。命寶興為大學士，仍留四川總督。以奕經協辦大學士。戊寅，命齊慎為參贊大臣，赴廣東會剿。壬午，英人陷廣東虎門砲臺及烏湧卡座，廣東水師提督關天培、署湖南提督祥福等死之。是月，展賑江蘇江寧、通州二府州災民。

三月丙戌朔，釋周天爵赴廣東軍營。甲午，上謁西陵，免經過地方額賦十分之三。乙未，致仕大學士文孚卒。丙申，英人兵船入廣東內港，楊芳等擊走之。戊戌，上謁泰陵、泰東陵、昌陵，至龍泉峪孝穆皇后、孝慎皇后、孝全皇后陵寢奠酒。己亥，上再謁昌陵，行敷土禮。詣隆恩殿行大饗禮。壬寅，上還京師。丙午，上臨故大學士文孚第賜奠。戊申，準米裏堅等國通商。庚戌，以裕謙奏，命沿海通商口岸照舊準商民貿易。壬子，楊芳等請仍準英國商船在廣東貿易。不許，命將楊芳、怡良嚴議。

閏三月乙卯朔，褫楊芳、怡良職，仍留任。丙寅，湯金釗降調，調卓秉恬為吏部尚書、協辦大學士，祁俊藻為戶部尚書，以許乃普為兵部尚書。丁卯，召伊里布來京，以裕謙為兩江總督，命定海防務交劉韻珂辦理。調梁章鉅為江蘇巡撫，以周之琦為廣西巡撫。乙亥，諭奕山等撫恤各國洋商。是月，貸山西吉州等十州縣暨和林格爾廳上年歉收倉穀。蠲緩江蘇宿遷縣被水灘租。

夏四月己丑，命裕謙仍為欽差大臣，督辦浙江海防。英人陷廣東城外砲臺。甲辰，禮部尚書奎照病免，以色克精額為禮部尚書。賜龍啟瑞等二百二人進士及第出身有差。辛亥，命睿親王等、大學士、軍機大臣、各部尚書會同刑部訊伊里布。癸丑，以廣東省城圍急，準奕山等奏，令英人通商。是月，緩徵山西朔州等六州廳縣逋賦。

五月丙辰，英船入浙洋，命裕謙申嚴各海口兵備。癸亥，鄧廷楨、林則徐遣戍伊犁。癸酉，英船去廣東虎門。穆彰阿免管理藩院，命賽尚阿代之。參贊大臣、戶部尚書隆文卒於軍。庚辰，調敬徵為戶部尚書，賽尚阿為工部尚書，恩桂為理藩院尚書。壬午，調吳文鎔為江西巡撫，錢寶琛為湖南巡撫。以奕興為綏遠城將軍。

六月，準祁等奏定商船赴天津等處章程。庚寅，褫伊里布職，發軍臺效力贖罪。準奕山等奏，分期撤兵。戊戌，琦善論斬。癸卯，河南下南廳河決。辛卯，褫文沖職，仍留河東河道總督任，牛鑒下部嚴議。

七月丙辰，命王鼎等赴東河督工。壬戌，以李振祜為刑部尚書。丁卯，以達賴喇嘛於四月坐床，頒敕書。戊辰，命前寧夏將軍特依順為參贊大臣，赴廣東。辛未，以河水汎濫，命牛鑒移民賑恤。己卯，南掌入貢。庚辰，英人陷福建廈門，總兵江繼蕓等死之。以故越南國王阮福皎子阮福暶為越南國王，命廣西按察使寶清往冊封。

八月癸未，以桂輪為熱河都統。丁亥，英人寇浙江。庚寅，以朱襄為河東河道總督。辛卯，萬壽節，上詣皇太后宮行禮。御正大光明殿，皇子及王以下文武大臣，蒙古使臣、外藩王公行慶賀禮。褫文沖職，枷號河干。以王鼎署河東河道總督。英人去廈門。丁酉，英人寇浙江雙澳、石浦等處，裕謙督兵擊走之。命怡良赴福建查辦軍務。以梁寶常署廣東巡撫。庚子，以趙炳言為湖北巡撫。辛丑，英人復大舉寇浙江。戊申，英人再陷定海，總兵王錫朋、鄭國鴻、葛雲飛等死之。裕謙、餘步雲下部嚴議。是月，免陜西華州、大荔二州縣，河南睢州等八州廳縣水災額賦。

九月乙卯，英人陷鎮海，欽差大臣裕謙死之，提督餘步雲遁。命奕經為揚威將軍，哈哴阿、胡超為參贊大臣，督辦浙江海防。命怡良為欽差大臣，會同顏伯燾、劉鴻翱督辦浙江海防。以牛鑒署兩江總督，鄂順安署河南巡撫。丁巳，命文蔚為參贊大臣，赴浙江，胡超仍駐天津。命特依順為參贊大臣，赴浙江，哈哴阿仍駐山海關。命祁俊藻在軍機大臣上行走。授牛鑒兩江總督。辛酉，英人陷浙江寧波府。己巳，上閱火器營兵。是月，賑奉天遼陽等六州縣水災。

冬十月戊子，命僧格林沁等巡視天津海口。辛卯，英船入臺灣海口，達洪阿等擊退之。命王得祿赴臺灣協剿。是月，賑湖南華容縣、岳州衛，江西德化等十縣水災。加賑湖北沔陽等九州縣、山西薩拉齊廳災民、江蘇上元等十五縣衛災民，並免額賦。給安徽無為等十二州縣水災口糧屋費，並免額賦。

十一月庚午，以程矞採署江蘇巡撫。以青海玉樹番族雪災，免應徵銀二年。戊寅，英人陷浙江餘姚縣，復入慈谿。是月，賑江蘇上元、江寧二縣災民。

十二月戊子，褫顏伯燾職，以楊國楨為閩浙總督。己丑，以梁萼涵為山西巡撫。癸巳，英人陷浙江奉化縣。壬寅，湖北崇陽縣匪鍾人傑作亂，攻陷縣城，命裕泰等督兵討之。以程矞採為江蘇巡撫。丙午，英船寇浙江乍浦。戊申，英船寇臺灣淡水、雞籠，達洪阿等擊退之。是月，賑江蘇新陽縣災民。展賑河南祥符等六縣、江蘇上元等十縣災民。貸河南睢州、柘城縣貧民籽種口糧，並平糶淮寧縣倉穀。緩徵江西南昌等二十二縣逋賦，浙江橫浦、浦東二場灶課。

是歲，朝鮮、琉球、南掌入貢。

二十二年春正月丙辰，楊國楨病免，以怡良為閩浙總督，梁寶常為廣東巡撫。甲子，盛京將軍耆英改廣州將軍，以禧恩署之。己巳，湖北崇陽賊匪陷通山，裕泰遣兵擊敗之。丁丑，克復湖北崇陽縣，獲匪首鍾人傑。是月，賑安徽無為等十二州縣衛，奉天遼陽等六處、新民等四廳縣災民。給安徽泗州等二十二州縣衛、浙江海寧等七州縣水災口糧。貸江西德化等七縣、湖南武陵縣、湖北嘉魚等九縣衛、陜西葭州等五州縣水災籽種口糧，山西薩拉齊廳歉收倉穀，江蘇災區京右等營兵餉。蠲緩浙江海寧等九州縣衛水災新舊額賦。

二月丙戌，命林則徐仍戍伊犁。丙申，奕經等進攻寧波失利。釋伊里布赴浙江軍營。命耆英署杭州將軍。王鼎乞假。命齊慎仍為參贊大臣，辦理浙江軍務。丙午，命耆英為欽差大臣，會同特依順守浙江省城，並命劉韻珂會辦防務，責成奕經等守沿海各口岸。是月，賑盛京遼陽等處、江蘇上元等八縣災民。

三月壬子，上幸南苑。癸丑，上行圍，翼日如之。丁巳，上還圓明園。恩特亨額卒，以富呢揚阿為陜甘總督，壁昌為陜西巡撫。以慶昌為伊犁參贊大臣。是月，蠲緩河南鄭州積澇地畝逋賦。

夏四月癸未，英人復寇臺灣，達洪阿等擊走之。加達洪阿太子太保。己丑，英人去寧波府。甲午，上詣黑龍潭神祠祈雨。乙未，英人陷浙江乍浦，同知韋逢甲死之。庚子，褫餘步雲職逮問。丙午，鍾人傑伏誅。是月，貸湖南鳳凰等五廳縣屯丁苗佃籽種口糧，山西吉州等十四州縣倉穀。緩徵山西陽曲縣、薩拉齊廳逋穀。

五月己酉，大學士王鼎暴卒。丙辰，降湯金釗為光祿寺卿。丁巳，湯金釗乞休，允之。戊午，奕山以查奏不實，褫左都御史，並祁、梁寶常褫職留任。己未，禮部尚書色克精額卒，以恩桂代之。以吉倫泰為理藩院尚書。以奎照為左都御史。壬戌，英人陷江蘇寶山縣，提督陳化成死之。命耆英、伊里布赴江蘇，會同牛鑒防剿。丁卯，英人陷上海縣，典史楊慶恩死之。命賽尚阿為欽差大臣，會同訥爾經額防剿。是月，貸江蘇山陽縣及淮安等二縣衛歉收籽種。

六月戊寅朔，日食。蠲緩湖北被匪滋擾之崇陽等五縣衛新舊額賦。辛卯，以文慶為庫倫辦事大臣。壬辰，蠲緩浙江被擾之定海等十二縣新舊額賦。癸巳，英船寇京口。丙申，英船寇鎮江，齊慎等遁。丁酉，英人陷鎮江，副都統海齡死之。

秋七月甲寅，英船寇江寧省城。命伊里布等議款。命奕經進駐常州。己未，耆英奏與英兵官瑪禮遜等議罷兵。諭「朕以民命為重」，令妥行定議。癸亥，耆英等請與英兵官定約，鈐御寶。諭「朕因億萬生靈所系」，允所請。庚午，江南桃北廳河決。是月，賑巴里坤地震災。

八月戊寅，耆英奏廣州、福州、廈門、寧波、上海各海口，與英國定議通商。戊子，麟慶以貽誤河防，褫職留任。命敬徵、廖鴻荃赴江南查勘河工。是月，貸巴里坤地震災修屋費。

九月丁未，沈岐乞終養，允之。以李宗昉為左都御史。己酉，授禧恩盛京將軍。戊午，朱樹乞終養，允之。命周天爵以二品頂戴署漕運總督。己未，兩江總督牛鑒褫職逮問，命耆英代之。召奕山來京。以伊里布為欽差大臣、廣州將軍，辦理善後事宜。辛酉，河東河道總督朱襄卒，以慧成署之。癸亥，召奕經、文蔚來京。命齊慎回四川提督。甲戌，命伊里布議通商稅課事宜。乙亥，壁昌遷福州將軍，以李星沅為陜西巡撫。

冬十月庚辰，上閱圓明園八旗槍兵。丙戌，奕山、奕經、文蔚交刑部治罪，特依順、齊慎下部嚴議。庚寅，減免江蘇濱海被兵太倉等四十廳州縣衛新舊額賦有差。甲午，奕山、奕經、文蔚均奪職論斬，特依順、齊慎褫職留任。乙未，命戶部尚書敬徵協辦大學士，調恩桂為吏部尚書，以麟魁署禮部尚書。戊戌，慶郡王奕糸採緣事奪爵，不入八分輔國公釂性奪爵發盛京。是月，賑江蘇桃源、沭陽二縣水災。給湖北江陵等四縣、山西保德等三州廳縣災民口糧。貸奉天牛莊等處災民口糧。蠲緩江蘇海州等五州縣、湖南澧州等八州縣衛新舊額賦。

十一月丁未，召科布多參贊大臣固慶來京，以果勒明阿代之。召烏里雅蘇臺參贊大臣盛貴來京，以樂斌代之。召駐藏大臣孟保來京，以海樸代之。以潘錫恩為江南河道總督。授慧成河東河道總督。丙辰，允周天爵回籍守制，以廖鴻荃署漕運總督。甲子，命怡良查辦達洪阿等妄殺被難洋人。丁卯，牛鑒論斬。甲戌，給江蘇濱江被兵等丹徒六縣貧民口糧屋費，並免通州等十三州縣廳額賦有差。是月，給江蘇蕭縣、徐州衛水災口糧。蠲緩浙江淳安等三縣新舊額賦。

十二月辛巳，召廖鴻荃來京，以李湘棻署漕運總督。己丑，設通永鎮總兵，駐蘆臺，以向榮為通永鎮總兵。庚寅，召程矞採來京，以孫善寶為江蘇巡撫。乙未，托渾布病免，以程矞採為山東巡撫。戊戌，申命大學士、九卿、科道議餘步雲罪，處斬。己亥，調梁寶常為山東巡撫，程矞採為廣東巡撫。是月，給福建峰市等三縣廳水災口糧屋費。

是歲，廓爾喀、朝鮮、琉球來貢。

二十三年春正月辛亥，命李僡、成剛赴南河，會同潘錫恩督工。壬子，英兵官樸鼎查回香港，留馬禮遜等候議約。命伊里布等籌辦通商事宜。命李湘棻會同耆英籌辦江北善後事宜。是月，賑江蘇蕭縣、桃源縣災，並給沭陽等六縣衛口糧。貸湖北江陵等三縣衛，湖南澧州、洞庭二營水災籽種口糧。

二月乙未，欽差大臣、廣州將軍伊里布卒，命祁接辦通商稅則。丁酉，烏里雅蘇臺將軍奕湘改廣州將軍，以祿普代之。辛丑，調奕興為烏里雅蘇臺將軍，祿普為綏遠城將軍。是月，貸湖北荊州被水駐防倉穀。

三月庚戌，命耆英為欽差大臣，辦理江浙通商事宜。壁昌署兩江總督。丁巳，御試翰林、詹事等官，擢萬青藜五員為一等，餘升黜有差。乙丑，祿普遷鑲紅旗蒙古都統，調奕興為綏遠城將軍，以桂輪為烏里雅蘇臺將軍，起琦善為熱河都統。丙寅，起文蔚為古城領隊大臣。起奕經為葉爾羌幫辦大臣。丁卯，怡良奏達洪阿、姚瑩並無戰功，命褫職逮問。尋免達洪阿、姚瑩治罪。是月，貸山西絳州等六州縣、湖北荊州駐防被災倉穀，江寧駐防暨督協各營災歉兵丁銀，湖南鳳凰等五廳縣苗佃屯丁籽種口糧。

夏四月甲戌朔，以惟勤為烏魯木齊都統。丙子，授麟魁禮部尚書。丁丑，以御史陳慶鏞劾，仍奪琦善、文蔚、奕經職。奎照病免，以特登額為左都御史，薩迎阿為熱河都統。庚子，命耆英與英人會議通商。戊辰，怡良病免，以劉韻珂為閩浙總督，調吳其濬為浙江巡撫，以陸費瑔為湖南巡撫。

六月乙亥，湖南武岡州賊匪曾如炷作亂，戕知州徐光弼，命吳其濬討捕之。甲午，曾如炷伏誅。

秋七月乙巳，河決東河中牟九堡，慧成下部嚴議。允耆英奏，定通商稅則，先在廣州市易。改命敬徵、何汝霖赴東河查勘。丙午，命鄂順安賑沿河被水災民。

閏七月戊寅，直隸永定河決。乙酉，中牟決口未塞，命枷慧成河干。以鍾祥為河東河道總督。丙戌，召法豐阿來京，以德興為西寧辦事大臣。丁亥，命廖鴻荃往河南，會同督辦河工。己丑，起麟慶赴東河督辦河工。庚寅，命敬徵等議制紙鈔。甲午，調吳其濬為雲南巡撫，以管矞群為浙江巡撫。

八月乙巳，申諭程懋採撫恤安徽被水各州縣災民。是月，賑陜西沔縣等三縣水災雹災。

九月甲午，命李湘棻以三品頂戴署漕運總督。是月，賑山東福山縣水災。蠲緩直隸景州等二十七州縣、山東福山縣水災雹災正雜額賦。

冬十月己酉，耆英奏通商事竣，命回兩江總督任，辦善後及上海通商事宜，祁等辦粵省未盡事宜。庚戌，起琦善為駐藏辦事大臣。甲子，起達洪阿為哈密辦事大臣。是月，賑安徽太和等三縣、山西岢嵐州水災雹災。貸安徽太和等四縣、齊齊哈爾等四處歉收口糧。蠲緩奉天遼陽等六州廳縣、沈陽等三處，齊齊哈爾等四處，山東臨清等二十七州縣衛，安徽泗州等三十七州縣衛，山西岢嵐等七州縣，湖南澧州等六州縣衛被災新舊正雜額賦。

十一月己巳朔，日食。己卯，以王植為浙江巡撫。壬午，調程懋採為浙江巡撫，以王植為安徽巡撫。丁酉，上詣大高殿祈雪。是月，賑江蘇沭陽縣、大河衛災民。貸江西南昌等十五縣、陜西綏德等九州縣籽種口糧倉穀。蠲緩直隸新河等四縣、江蘇高郵等六十八州廳縣衛水旱災新舊額賦。

十二月辛丑，議定意大利亞國通商章程。甲辰，調梁寶常為浙江巡撫，以崇恩為山東巡撫。丙午，雪。丁巳，命劉韻珂辦寧波通商事宜。禮部尚書龔守正病免，以陳官俊代之。是月，蠲緩河南睢州等十六州縣被水新舊正雜額賦。

是歲，朝鮮、緬甸、暹羅入貢。

二十四年春正月辛卯，貸陜西葭州等四州縣、山西大同等三縣水災雹災籽種。

二月戊戌朔，祁病免，調耆英為兩廣總督，以壁昌署兩江總督。庚子，以謁東陵命肅親王敬敏等留京辦事。庚戌，以中牟壩工復蟄，褫麟魁、廖鴻荃職，給七品頂戴，仍留河工，鍾祥褫職，留東河總督任，鄂順安降三品頂戴。以特登額為禮部尚書，文慶為左都御史，調陳官俊為工部尚書，以李宗昉為禮部尚書，杜受田為左都御史。甲寅，命穆彰阿留京辦事。以程矞採奏米利堅使欲來天津朝覲，並議通商章程，命耆英赴廣東，會同程矞採妥辦米利堅等國通商事宜。丁卯，免經過地方田賦十分之三。是月，給江蘇海州等三州縣衛民屯口糧。

三月壬申，命耆英為欽差大臣，辦理通商善後事宜，仍令程矞採諭止米裏堅使來京。丙戌，鍾祥等奏河工善後事宜，諭：「一夫失所，罪在朕躬。卿等善為之。」是月，貸山西平定等十一州廳縣歉收倉穀。

夏四月己酉，修廣東虎門各內洋砲臺。壬子，臺灣匪平。辛酉，賜孫毓水桂等二百有九人進士及第出身有差。是月，加給河南睢州等十五州縣水災三月口糧。

六月丁酉，直隸永定河決。壬寅，湖南耒陽縣匪楊大鵬等作亂，命陸費瑔等討捕之。己酉，定米利堅通商條約。是月，緩徵山東臨清等二十二州縣並德州東昌二衛被災新舊額賦有差。

秋七月辛巳，富呢揚阿及提督周悅勝下部嚴議。甲申，湖南耒陽縣匪平，匪首楊大鵬伏誅。戊子，湖北荊州萬成堤決。辛卯，召奕興來京，以鐵麟署綏遠城將軍，阿彥泰署察哈爾都統。是月，加給河南中牟等九縣水災三月口糧。貸陜西葭州雹災籽種。

八月，賑山西汾陽縣水災雹災，並蠲緩汾陽等三縣額賦。

九月，給河南淮寧等三縣三月水災口糧。

冬十月甲午朔，準布魯特阿希木襲四品翎頂。己酉，葉爾羌參贊大臣奕經改伊犁領隊大臣，以麟魁代之。壬戌，伊犁參贊大臣達洪阿病免。命林則徐赴阿克蘇、烏什、庫車、和闐等處勘議開墾事宜。癸亥，以舒興阿為伊犁參贊大臣。是月，賑直隸霸州、永清二州縣旗民。給奉天錦州等八州廳縣水災口糧。蠲緩直隸霸州等三十七州縣、奉天金州等八州縣廳、湖北沔陽等二十九州縣衛水旱災雹災新舊額賦。

十一月乙丑，允桂良來覲，以吳其濬兼署云貴總督。前刑部侍郎黃爵滋以員外郎等官用。甲申，上詣大高殿祈雪。是月，貸盛京金州水師營歉收口糧。

十二月癸巳朔，上再詣大高殿祈雪。庚子，申命林則徐赴喀什噶爾查勘開荒。辛丑，上詣大高殿祈雪。命卓秉恬為大學士，以陳官俊為禮部尚書、協辦大學士，杜受田為工部尚書，祝慶蕃為左都御史。是月，加給河南睢州等十五州縣被災口糧，並貸籽種倉穀。貸江寧駐防兵丁、江蘇各營兵匠銀米。

是歲，朝鮮、暹羅入貢。

二十五年春正月乙丑，河南中牟河工合龍。庚午，調李星沅為江蘇巡撫，惠吉為陜西巡撫，以程矞採為漕運總督，黃恩彤為廣東巡撫。戊子，召容照來京，以麟慶為庫倫辦事大臣。是月，給直隸霸州、永清二州縣災民口糧。貸江西德化等五縣，湖北江陵等六縣衛，湖南沅江、安鄉二縣軍民籽種。庚戌，以福濟為總管內務府大臣。癸丑，睿親王仁壽坐濫保海樸，褫宗人府左宗正、領侍衛內大臣、內廷行走。敬徵坐濫保孟保，褫協辦大學士、戶部尚書。命兩廣總督耆英協辦大學士。調賽尚阿為戶部尚書，裕誠為工部尚書。以文慶為兵部尚書，成剛為左都御史。調僧格林沁為鑲黃旗領侍衛內大臣。以車登巴咱爾為正黃旗領侍衛內大臣。甲寅，調惠吉為福建巡撫，以鄧廷楨為陜西巡撫。乙丑，頒發五口通商章程。己巳，上閱圓明園八旗槍兵。癸未，麟慶病免，以成凱為庫倫辦事大臣。是月，貸山西忻州等十七州縣廳歉收倉穀。

夏四月癸卯，桂良留京，以賀長齡為雲貴總督。甲辰，調吳其濬為福建巡撫。惠吉為雲南巡撫，以喬用遷為貴州巡撫。丙午，上詣黑龍潭祈雨。壬子，富呢揚阿卒，以惠吉為陜西巡撫，鄧廷楨署之，以鄭祖琛為雲南巡撫。乙卯，賜蕭錦忠等二百十七人進士及第出身有差。丙辰，裕誠、許乃普降調，以敬徵為工部尚書，何汝霖為兵部尚書。

五月丙戌，雨。丁亥，上再詣黑龍潭祈雨。是月，給山東樂安等六縣水災口糧。

六月甲午，允比利時國通商。詔停本年秋決。丙申，命崇恩剿捕濮州、鄆城等處捻匪。辛丑，賑臺灣彰化縣地震災民。癸丑，阿克蘇辦事大臣輯瑞以墾荒未奏率即興工，褫職。己未，江蘇中河廳桃源汛河決。甘肅西寧鎮總兵慶和遇番賊於金羊嶺，死之。命惠吉剿捕番賊。是月，緩徵山東濱州等四十二州縣衛被災逋賦。

秋七月辛未，允丹麻爾國通商。命大學士卓秉恬管兵部。丙戌，命達洪阿赴甘肅查辦番賊。

八月壬辰，詔皇太后七旬萬壽，免道光二十年以前實欠正雜田賦。辛丑，調鄭祖琛為福建巡撫，梁萼涵為雲南巡撫，吳其濬為山西巡撫。敬徵病免，調特登額為工部尚書，以保昌為禮部尚書。丙戌，召林則徐回京，以四五品京堂候補。禧恩病免，調奕湘為盛京將軍。

冬十月甲午，加上皇太后徽號曰恭慈康裕安成莊惠壽禧崇祺皇太后。上進冊寶，率皇子及王、公、大臣等行慶賀禮。戊戌，皇太后七旬聖壽，上率皇子、王、公、大臣行慶賀禮。辛丑，李宗昉病免，以祝慶蕃為禮部尚書，魏元烺為左都御史。癸卯，以上皇太后徽號禮成，頒詔覃恩有差。丙午，免直隸道光二十年以前民欠各項旗租。是月，賑直隸寶坻等四縣災民。

十一月辛酉，陜甘總督惠吉卒，以布彥泰為陜甘總督，林則徐署之，薩迎阿為伊犁將軍，桂良為熱河都統。癸亥，御史陳慶鏞降調。是月，貸熱河圍場歉收兵丁銀。

十二月辛卯，上詣大高殿祈雪。戊戌，免臺灣道光二十年以前民欠租穀糧米。癸卯，上再詣大高殿祈雪。癸丑，上復詣大高殿祈雪。

是歲，朝鮮、越南入貢。

二十六年春正月庚辰，命賽尚阿、周祖培查勘江防。辛巳，弛天主教禁。以陸建瀛為雲南巡撫。是月，給奉天鳳凰城、岫巖廳旗民，直隸寶坻等四縣口糧。貸甘肅靜寧等十三縣災民籽種。

二月己丑，雲南永昌回匪作亂，命提督張必祿剿之。乙卯，以謁陵命定郡堊載銓等留京辦事。

三月癸亥，上謁西陵，免經過地方額賦十分之三。丁卯，上謁泰陵、泰東陵、昌陵、至孝穆皇后、孝慎皇后、孝全皇后陵奠酒。庚午，上幸南苑行圍。辛未，上行圍，翌日如之。乙亥，上還京師。興平倉火。乙酉，上詣黑龍潭祈雨。以林則徐為陜西巡撫。是月，貸山西平定等九州縣歉收倉穀。

夏四月辛丑，以雲南永昌回民藉端尋釁，命賀長齡查辦，丙午，上詣黑龍潭祈雨。庚戌，以瑞元為科布多參贊大臣。

五月壬戌，上詣黑龍潭祈雨。乙丑，張必祿敗回匪於永昌。以上年殺永昌內應回民過多，賀長齡下部議處。丁卯，上復詣黑龍潭祈雨。英人退出舟山。

閏五月乙酉朔，青海黑錯四溝番作亂，命布彥泰剿之。癸巳，永昌回匪遁入猛庭，賀長齡督兵剿之。戊申，以麟魁為烏里雅蘇臺參贊大臣。

六月戊午，命祁俊藻、文慶查辦天津鹽務。壬午，以予告大學士阮元重逢鄉舉，晉太傅，食全俸。癸未，達洪阿剿竄匿果岔番賊，敗之。

秋七月辛卯，禧恩以失察奸民，褫公爵，降鎮國將軍。壬寅，上閱吉林、黑龍江官兵馬步射。癸卯，以雲南漢、回積嫌未釋，命賀長齡持平辦理，勿分畛域。辛亥，申嚴門禁。是月，賑三姓及寧古塔等處水災。

八月壬申，命盛京、直隸、江南、浙江、福建、山東、廣東七省將軍、督、撫籌辦練兵儲餉。癸酉，上閱火器營兵。乙亥，賀長齡以防剿無功，降河南布政使。命李星沅為雲貴總督，調陸建瀛為江蘇巡撫，以張日晸為雲南巡撫。丙子，布魯特匪入喀什噶爾卡倫，命賽什雅勒泰剿之。

九月己亥，湖南新田縣匪王棕獻等作亂，捕誅之。戊申，以楊殿邦署漕運總督。辛亥，江蘇昭文縣匪金得順等作亂，捕誅之。是月，賑山東東平、萊蕪二州縣災民。賑三姓、琿春水災旗民。給山東汶上等四縣災民口糧。蠲緩奉天遼陽等十三州廳縣、直隸霸州等三十五州縣、山東東平等四州縣災歉新舊額賦。

十月丁巳，免黑錯四溝番民額賦。丙寅，以徐繼畬為廣西巡撫。是月，給河南汲縣等八縣，陜西府谷、神木二縣災民口糧。蠲緩湖南澧州等五州縣暨岳州衛被災額賦。

十一月乙酉，桂輪改荊州將軍，以特依順為烏里雅蘇臺將軍。乙未，上詣大高殿祈雪。丙午，命壁昌等籌議江蘇漕糧酌分海運。己酉，黃恩彤以奏請賜應試年老武生職銜，下部嚴議。辛亥，命山東嚴緝虜人勒贖匪。是月，賑山西垣曲縣災民。蠲緩山西保德等六州縣暨歸化城等三處、浙江餘杭等四十四縣衛、直隸安州等六州縣被災新舊額賦。

十二月癸丑，黃恩彤褫職，調徐廣縉為廣東巡撫，以程矞採為雲南巡撫，楊殿邦為漕運總督。癸亥，雲南猛統回匪竄入緬寧，命陸建瀛查辦。甲子，西寧辦事大臣達洪阿病免，以哈勒吉那代之。戊辰，以王兆琛為山西巡撫。庚午，命清釐刑部及直隸、山東、山西、河南、陜西、甘肅各省庶獄。命寶興留京管刑部。賞琦善二品頂戴，為四州總督。丙子，調鄭祖琛為廣西巡撫，徐繼畬為福建巡撫。是月，給浙江縉雲、宣平二縣水災口糧。

是歲，朝鮮、琉球入貢。

二十七年春正月癸未，調成凱為塔爾巴哈臺參贊大臣。乙酉，鐵麟遷荊州將軍，以裕誠為察哈爾都統。是月，給浙江富陽等六縣衛、安徽五河等三縣、江蘇桃源等五縣衛上年災歉口糧，河南河內等十三縣水旱災口糧籽種，並貸輝縣等八縣倉穀。貸陜西葭州等三州縣、直隸霸州等三十九州縣災歉籽種口糧倉穀。

二月己未，雲南雲州回匪作亂，命李星沅剿之。癸亥，以謁陵，命載銓等留京辦事。丙子，以福建海盜劫殺洋商，命劉韻珂等搜捕。戊寅，上謁東陵，免經過地方額賦十分之三。是月，給河南汲縣等五縣被災口糧。乙未，壁昌遷內大臣，調李星沅為兩江總督，以林則徐為雲貴總督，楊以增為陜西巡撫。戊戌，英船退出虎門。乙巳，以魏元烺為禮部尚書，賈楨為左都御史。

夏四月戊午，布魯特匪復攻色埒庫勒，伯克巴什等擊走之。賽什雅勒泰等奏英人據音底、努普爾，各部咸附之。丙寅，免熱河豐寧縣逋賦及旗租銀。癸酉，賜張之萬等二百三十一人進士及第出身有差。是月，貸江西上高、新昌二縣，湖南鳳凰等五廳縣屯丁苗佃籽種口糧。

五月丙戌，御試翰林、詹事等官，擢王慶雲四員為一等，餘升黜有差。何汝霖憂免，調魏元烺為兵部尚書，以賈楨為禮部尚書，孫瑞珍為左都御史。丁亥，命文慶、陳孚恩在軍機大臣上行走。辛卯，以廣東民情與洋人易啟釁端，命擇紳士襄辦交涉事宜。丁未，擢曾國藩為內閣學士。

六月，理藩院奏俄羅斯達喇嘛請在塔爾巴哈臺、伊犁、喀什噶爾通商，不許。

秋七月己卯，命林則徐讞雲南回民控訴香匪殺無辜一萬餘人之獄。乙未，命林則徐讞雲南回民杜文秀控訴被誣從逆之獄。癸卯，以河南旱災，發庫銀十萬兩，並撥鄰省銀二十萬兩賑之。

八月己酉，安集延匪犯喀什噶爾，吉明等擊走之。賽什雅勒泰自殺，調奕山為葉爾羌參贊大臣。癸亥，以布彥泰赴肅州調度，命楊以增署陜甘總督，恆春署陜西巡撫。甲子，以喀什噶爾卡外布魯特、安集延匪作亂，命布彥泰為定西將軍，奕山為參贊大臣，討之。以善燾為烏里雅蘇臺參贊大臣。以吉明署葉爾羌參贊大臣。戊辰，奕湘改杭州將軍，調奕興為盛京將軍，以英隆為綏遠城將軍。以河南災廣，再撥內帑銀三十萬兩，並命戶部撥銀三十萬兩賑之。丙子，安集延匪圍英吉沙爾城，命布彥泰駐肅州，遣兵討之。是月，賑甘肅西寧縣水災。緩徵山東樂安等六縣被水額賦，並永利等四場灶課。

九月丁丑朔，日食。戊寅，命文慶、張澧中赴河南查賑。辛巳，吉明等遣兵援喀什噶爾，擊安集延匪，大敗之。乙巳，以法蘭西兵船入朝鮮，命耆英言於法使，令其退兵。是月，給河南禹州等四十一州縣旱災口糧。蠲緩直隸安州等三十六州縣水旱災雹災新舊額賦。

冬十月辛酉，湖南新寧縣瑤人雷再浩等作亂，陸費瑔等捕討之。乙丑，上閱健銳營兵。戊辰，奕山等剿安集延匪於葉爾羌之科科熱依瓦特，大敗之。庚午，又敗之於英吉沙爾。壬申，安集延匪遁走。喀什噶爾辦事領隊大臣開明阿等褫職逮問。是月，蠲緩安徽泗州等三十九州縣水旱災新舊額賦。

十一月甲申，調英隆為黑龍江將軍，成玉為綏遠城將軍。壬辰，以張澧中為山東巡撫。乙未，湖南新寧賊平。庚子，湖南道州匪竄廣西灌陽縣，命鄭祖琛剿捕之。是月，給山西絳州等十一州廳縣口糧。蠲緩直隸安州等三州縣、山西絳州等十一州廳縣、河南禹州等六十四州縣被災新舊正雜額賦。

十二月戊午，湖南乾州廳苗匪作亂，命裕泰等剿捕之。甲戌，召耆英還，以徐廣縉署兩廣總督及欽差大臣，辦理通商。是月，給河南祥符等十七縣水災口糧，並貸鄭州等倉穀。

是歲，朝鮮、琉球來貢。

二十八年春正月丁丑，加潘世恩太傅，寶興太保，保昌、阿勒清阿、李振祜、成剛太子太保。甲申，湖南乾州廳苗匪降，命裕泰分別懲辦，仍搜餘匪。辛卯，命廓爾喀使附朝鮮、暹羅使筵宴。戊戌，越南國王阮福巿卒，停本年例貢。免喀什噶爾民、回各戶正雜逋賦。是月，展賑直隸鹽山等五縣災民。給安徽鳳陽等三縣水旱災口糧。貸湖南安鄉縣、山西寧遠等四廳縣、甘肅皋蘭等七縣災民口糧籽種。

二月壬子，吏部尚書恩桂卒，文慶罷軍機大臣，調為吏部尚書。以麟魁為禮部尚書，桂良改正白旗漢軍都統。以惠豐代為熱河都統，以保昌為兵部尚書。壬戌，江西長寧、崇義兩縣匪作亂，命吳文鎔剿捕之。甲子，以謁陵命睿親王仁壽等留京辦事。

三月戊寅，雲南趙州匪作亂，命林則徐剿捕之。以奕山為伊犁參贊大臣，吉明為葉爾羌參贊大臣。壬午，上謁西陵，免經過地方額賦十分之三。丙戌，上謁泰陵、泰東陵、昌陵，詣孝穆皇后、孝慎皇后、孝全皇后陵寢奠酒。庚寅，上還京師。癸卯，裕誠遷荊州將軍，以雙德為察哈爾都統。是月，貸山西吉州等七州縣歉收倉穀。

夏四月戊辰，雲南保山匪平。辛未，廣西灌陽、平樂、陽朔等縣匪平。

六月癸卯朔，以徐澤醇為山東巡撫。丙午，命耆英留京管禮部，授徐廣縉兩廣總督、欽差大臣，辦理通商。以葉名琛為廣東巡撫。癸丑，調耆英管兵部。甲寅，上詣黑龍潭祈雨。戊辰，以傅繩勛為江西巡撫。庚午，調吳文鎔為浙江巡撫。

秋七月庚寅，加林則徐太子太保，賞花翎。

八月丁巳，河南巡撫鄂順安褫職，以潘鐸代之。辛酉，俄羅斯商船請在上海貿易，卻之。

九月甲戌，潘錫恩免，以楊以增為江南河道總督，陳士枚為陜西巡撫。召成玉來京，以盛熏署綏遠城將軍。賑江寧等三府水災。乙酉，賑湖北水災。癸巳，召喬用遷來京，以羅繞典署貴州巡撫。是月，給湖南武陵等四縣水災口糧屋費。

冬十月甲寅，文華殿大學士寶興卒。丁卯，修巴爾楚克城。是月，賑直隸通州等七州縣、安徽無為等十六州縣水災。給安徽和州等十四州縣，湖南華容縣、岳州衛災民口糧。貸湖南安鄉縣、澧州災民籽種。蠲緩直隸通州等五十二州縣、湖北沔陽等三十九州縣衛、湖南澧州等九州縣、安徽泗州等二十四州縣被災新舊額賦。

十一月乙亥，封故越南國王阮福巿子福時為越南國王。己卯，命耆英為大學士，管兵部。以琦善為協辦大學士，仍留四川總督任。召瑞元來京，以慧成為科布多參贊大臣。御史張鴻升請鑄大錢，下部議。辛巳，命定郡王載銓、侍郎季芝昌查辦直隸鹽務，大學士耆英、侍郎朱鳳標查辦山東鹽務。丁亥，授耆英文淵閣大學士。丁酉，以托明阿為綏遠城將軍。是月，給江西德化等二十縣水災口糧。貸湖南提標及常德等協營災區兵餉。蠲緩江蘇泰州等七十七州廳縣衛、兩淮呂泗等二十場、江西德化等二十二縣、直隸安州等六州縣水災新舊額賦。

十二月丙午，上詣大高殿祈雪。甲寅，上詣大高殿祈雪。辛酉，上詣天壇祈雪。壬戌，以侍郎陳孚恩前署山東巡撫不收公費，賞一品頂戴，並御書扁額。乙丑，以倭什訥為吉林將軍，成剛為禮部尚書，柏葰為左都御史。丙寅，以張祥河為陜西巡撫。是月，賑直隸通州等十四州縣災民。

是歲，朝鮮、琉球、暹羅、越南入貢。

二十九年春正月癸未，以奕格為烏里雅蘇臺將軍。辛卯，命耆英、季芝昌查閱浙江營伍及倉庫。是月，加賑安徽無為等十四州縣衛水災。給湖南澧州等六州縣、安徽和州等十三州縣水災口糧。貸江西南昌等十二縣、湖南澧州等六州縣水災籽種。

二月庚子朔，日食。辛丑，命劉韻珂撫恤臺灣北路水災震災。丙午，諭李星沅辦江蘇賑務。辛亥，穆彰阿、潘世恩、陳官俊免上書房總師傅。命祈俊藻、杜受田為上書房總師傅，受田仍授皇四子讀。丙辰，四川中瞻對番工布朗結作亂，命琦善剿之。以裕誠兼署四川總督。是月，貸江蘇災區京左等八營一季兵餉。

三月庚寅，徐廣縉等奏，兵民互相保衛，內河外海，現飭嚴防，英人進省城一事，萬不可行。諭嘉納之。

夏四月壬寅，李星沅病免，以陸建瀛為兩江總督，調傅繩勛為江蘇巡撫，以費開綬為江西巡撫。丙午，陸建瀛等奏南漕毋庸改折，從之。丁未，徐廣縉奏英人罷議進城。封徐廣縉子爵、葉名琛男爵，均一等世襲。諭嘉獎粵人深明大義。

閏四月辛未，以顏以燠署河東河道總督。癸酉，調趙炳言為湖南巡撫，以羅繞典為湖北巡撫。辛巳，琦善剿中瞻對番，敗之。壬午，以德齡為葉爾羌參贊大臣。

五月乙巳，移廣東澳門稅口於黃埔。己酉，雲南騰越廳野夷作亂，林則徐討平之。己未，山西巡撫王兆琛以受賕褫職逮問，以季芝昌為山西巡撫。是月，貸山東滕縣雹災倉穀。

六月丙子，廣東陽山、英德等縣匪平。己丑，禮部尚書成剛卒。庚寅，調毓書為烏魯木齊都統，以惟勤為熱河都統。

秋七月丙申朔，福建閩縣匪林仕等作亂，捕誅之。戊戌，協辦大學士、吏部尚書陳官俊卒，調賈楨為吏部尚書。以孫瑞珍為禮部尚書，王廣蔭為左都御史。以馮德馨為湖南巡撫。己亥，命祁俊藻協辦大學士。辛亥，命湖南布政使萬貢珍賑武陵等縣被水災民。丙辰，王兆琛遣戍新疆。己未，林則徐病免，以程矞採為雲貴總督，張日晸為雲南巡撫。降侍郎戴熙三品頂戴休致。是月，給江西德化等五縣、湖南澧州等九州縣衛水災口糧。蠲緩江蘇川沙等二十二廳縣新舊額賦。

八月丁丑，陸建瀛奏辦賑及水退情形。諭：「臣民之福，即朕之福。」丙戌，召季芝昌來京，以龔裕署山西巡撫。是月，給奉天錦州旗民、江西鄱陽等九縣、湖南澧州等十州縣衛水災口糧。

九月甲辰，布彥泰病免，以琦善署陜甘總督，裕誠署四川總督。丙午，授顏以燠河東河道總督。戊申，命署吏部右侍郎季芝昌在軍機大臣上行走。己酉，授琦善陜甘總督。以徐澤醇為四川總督，陳慶偕為山東巡撫。癸丑，雲南保山界外小宇江等處野夷作亂，程矞採剿平之。戊午，命服闋尚書何汝霖仍在軍機大臣上行走。是月，給貴州桐梓縣水災口糧，並蠲緩額賦。

冬十月庚午，以故朝鮮國王李怳子昪襲爵，命瑞常、和色本往冊封。甲申，大學士潘世恩請開缺，命免軍機大臣。庚寅，以賡福署熱河都統。是月，給湖南澧州等七州縣、山西徐溝縣被災口糧。蠲緩直隸薊州等三十七州縣、浙江富陽等二十一縣、山西薩拉齊等三廳縣被災新舊額賦。

十一月甲午朔，湖南新寧縣匪李沅發作亂，命馮德馨剿之。丙申，太傅、予告大學士阮元卒。甲辰，調龔裕為湖北巡撫，以兆那蘇圖為山西巡撫。乙巳，阿哥所火。庚戌，臺灣嘉義縣匪徒吳吮等作亂，捕誅之。是月，賑江西德化等十四縣水災。給齊齊哈爾等六城旗民、浙江仁和等八場灶丁口糧。蠲緩江蘇泰州等七十三州廳縣衛、江西德化等二十一縣被災新舊額賦，浙江海沙等十四場灶課。

十二月庚午，湖南道州匪黃三等作亂，命裕泰剿之。以扎拉芬泰為塔爾巴哈臺參贊大臣。辛未，皇太后不豫，上詣慈寧宮問安，自是每日如之。甲戌，皇太后崩。乙亥，奉安大行皇太后梓宮於慈寧宮。上居倚廬，席地寢苫。諸王大臣請還宮，不允。甲申，移皇太后梓宮於綺春園迎暉殿。自是上居慎德堂苫次。乙酉，李振祜病免，以陳孚恩為刑部尚書。丁亥，湖南新寧賊分竄廣西，鄭祖琛遣兵防剿。

是歲，朝鮮、琉球、越南入貢。

三十年春正月甲午朔，日食。丙申，以祁俊藻等查覆陜甘總督布彥泰清查關防不密，下部嚴議。丁酉，以王大臣再請停止親送大行皇太后梓宮，諭從之。戊戌，上大行皇太后尊謚曰孝和恭慈康豫安成熙聖睿皇后。庚子，上詣迎暉殿孝和睿皇后梓宮前行大祭禮。甲辰，上詣梓宮前行周月祭禮。乙巳，尊孝和睿皇后陵曰昌西陵。

丙午，上不豫。丁未，上疾大漸。召宗人府宗令載銓，御前大臣載垣、端華、僧格林沁，軍機大臣穆彰阿、賽尚阿、何汝霖、陳孚恩、季芝昌，總管內務府大臣文慶公啟鐍匣，宣示御書「皇四子立為皇太子」。是日，上崩於圓明園慎德堂苫次。朱諭「封皇六子奕訢為親王」。

四月甲戌，上尊謚曰效天符運立中體正至文聖武智勇仁慈儉勤孝敏成皇帝，廟號宣宗。咸豐二年二月壬子，葬慕陵。

論曰：宣宗恭儉之德，寬仁之量，守成之令闢也。遠人貿易，構釁興戎。其視前代戎狄之患，蓋不侔矣。當事大臣先之以操切，繼之以畏葸，遂遺宵旰之憂。所謂有君而無臣，能將順而不能匡救。國步之瀕，肇端於此。嗚呼，悕矣！
