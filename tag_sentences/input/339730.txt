本紀第十八　成宗一

成宗欽明廣孝皇帝，諱鐵穆耳，世祖之孫，裕宗真金第三子也。母曰徽仁裕聖皇后，弘吉烈氏。至元二年九月庚子生。

二十四年，諸王乃顏反，世祖自將討平之。其後合丹復叛，命帝往征之，合丹敗亡。三十年六月乙巳，受皇太子寶，撫軍於北邊。

三十一年春

正月，世祖崩，親王、諸大臣遣使告哀軍中。

夏四月壬午，帝至上都，左右部諸王畢會。先是，御史中丞崔彧得玉璽於故臣之家，其文曰「受命天於，既壽永昌」，上之徽仁裕聖皇后。至是手授於帝。甲午，既皇帝位，受諸王宗親、文武百官朝於大安閣，詔曰：

朕惟太祖聖武皇帝受天明命，肇造區夏，聖聖相承，光熙前緒。迨我先皇帝體元居正以來，然後典章文物大備。臨御三十五年，薄海內外，罔不臣屬，宏規遠略，厚澤深仁，有以衍皇元萬世無疆之祚。

我昭考早正儲位，德盛功隆，天不假年，四海缺望。顧惟眇質，仰荷先皇帝殊眷，往歲之夏，親授皇太子寶，付以撫軍之任。今春宮車遠馭，奄棄臣民，乃有宗籓昆弟之賢，戚畹官僚之舊，謂祖訓不可以違，神器不可以曠，體承先皇帝夙昔付托之意，合辭推戴，誠切意堅。朕勉徇所請，於四月十四日既皇帝位，可大赦天下。

尚念先朝庶政，悉有成規，惟慎奉行，罔敢失墜。更賴祖親勛戚，左右忠良，各盡乃誠，以輔臺德。布告遠邇，咸使聞知。

詔除大都、上都兩路差稅一年，其餘減丁地稅糧十分之三。系官逋欠，一切蠲免。民戶逃亡者，差稅皆除之。追尊皇考曰皇帝，尊太母元妃曰皇太后。庚子，遣攝太尉兀都帶等請謚於南郊。遣禮部侍郎李衎、兵部郎中蕭泰登齎詔使安南。中書省臣言：「陛下新即大位，諸王、駙馬賜與，宜依往年大會之例，賜金一者加四為五，銀一者加二為三。又江南分土之賦，初止驗其版籍，令戶出鈔五百文，今亦當有所加，然不宜增賦於民，請因五百文加至二貫，從今歲官給之。」從之。乙巳，賜駙馬蠻子帶銀七萬六千五百兩，闊里吉思一萬五千四百五十兩，高麗王王昛三萬兩。丁未，湖廣行省所屬寇盜竊發，復令劉國傑討之。戊申，太白晝見，又犯鬼。詔存恤征黎蠻、瓜哇等軍。己酉，雲南行省以所定路、府、州、縣來上：上路二，下路十一，下州四十九，中縣一，下縣五十。以金齒歸附官阿魯為孟定路總管，佩虎符。是月，即墨縣雹。

五月庚戌朔，太白犯輿鬼。壬子，始開醮祠於壽寧宮，祭太陽、太歲、火、土等星於司天臺。戊午，遣攝太尉兀都帶奉玉冊玉寶，上大行皇帝尊謚曰聖德神功文武皇帝，廟號世祖；皇后尊謚曰昭睿順聖皇后；皇考尊謚曰文惠明孝皇帝，廟號裕宗。賜國王和童金二百五十兩，月兒魯百五十兩，伯顏、月赤察而各五十兩，銀、鈔、錦各有差。庚申，祭紫微星於雲仙臺。雲南部長適習、四川散毛洞主覃順等來貢方物，升其洞為府。丁卯，八番宣慰使斡羅思犯法，為人所訟，懼罪逃還京師。賜安西王阿難答鈔萬錠。己巳，改皇太后所居舊太子府為隆福宮，詹事院為徽政院，司議曰中議，府正曰宮正，家令曰內宰，典醫署曰掌醫，典寶曰掌謁，典設曰掌儀，典膳曰掌膳，仍增控鶴至三百人。詔各處轉運司官，欺隱奸詐為人所訟者，聽廉訪司即時追問，其案牘仍舊例於歲終檢之。升福建鹽提舉司為鹽轉運司，增捕私鹽人賞格。庚午，諸王亦里不花來朝，以瘠馬輸官，官酬其直，為鈔十有一萬五千錠。賜也速帶而、汪惟正兩軍將士糧五萬石，餉北征軍。壬申，御史臺臣言：「內外官府增置愈多，在京食祿者萬人，在外尤眾，理宜減並。」命與中書議之。用崔彧言，肅政廉訪司案牘，勿令總管府檢劾。詔議增官吏祿。以也速帶而所統將士貧乏，給鈔萬錠。乙亥，以扎珊知樞密院事。戊寅，封皇姑高麗王王昛妃忽都魯揭裏迷失為安平公主。賜亦都護金五百五十兩、銀七千五百兩，合迷裏的斤帖林金五十兩、銀四百五十兩。西平王奧魯赤言：「汪總帥之軍，多庇其富實，而令貧弱者應役。」命更易之。以月兒魯為太師，伯顏為太傅，月赤察而為太保。禁諸司豪奪鹽船遞運官物，僧道權勢之家私匿盜販。是月，密州路諸城縣、大都路武清縣雹，峽州路大水。

六月庚辰朔，日有食之。辛巳，御史臺臣言：「名分之重，無逾宰相，惟事業顯著者可以當之，不可輕授。廉訪司官歲以五月分按所屬，次年正月還司。職官犯贓，敕授者聽總司議，宣授者上聞。其本司聲跡不佳者代之，受賂者依舊例比諸人加重。」帝曰：「其與中書同議。」乙酉，雲南金齒路進馴象三。丙戌，以雲南歲貢馬二千五百匹給梁王，數太多，命量減之。庚寅，必察不里城敢木丁遣使來貢。詔罷功德使司及泉府司官冗員。壬辰，立晉王內史府，復以光祿寺隸宣徽院。中書省臣言：「朝會賜與之外，餘鈔止有二十七萬錠。凡請錢糧者，乞量給之。」定西平王奧魯赤、寧遠王闊闊出、鎮南王脫歡及也先帖木而大會賞賜例，金各五百兩、銀五千兩、鈔二千錠、幣帛各二百匹；諸王帖木而不花、也只裏不花等，金各四百兩、銀四千兩、鈔一千六百錠、幣帛各一百六十匹。以帖木而復為平章政事。諸王阿只吉部玉速福屢叛，伏誅。以甘肅等處米價踴貴，詔禁釀酒。命月赤察而提調群牧事。乙未，以世祖、皇后、裕宗謚號播告天下。免所在本年包銀、俸鈔，及內郡地稅、江淮以南夏稅之半。乙亥，以乳保勞，封完顏伯顏為冀國公，妻何氏為冀國夫人。完澤貸民錢，多取其息，命依世祖定制。辛丑，浙西道提刑按察使弘吉烈帶阿魯灰受賂，遇赦免，復以為河西隴北道肅政廉訪使。御史臺臣言：「先朝決獄，隨罪輕重，笞杖異施，今止用杖，乞如舊制。」不允。宋使家鉉翁安置河間，年逾八十，賜衣服，遣還其家。癸卯，封駙馬闊里吉思為唐王，給金印。甲辰，詔翰林國史院修《世祖實錄》，以完澤監修國史。乙巳，給困赤禿出征軍士鈔各千戶千錠。丙午，太陰犯井。以昔寶赤從征諸軍自備馬一千一百九十餘匹，命給還其直。戊申，詔宗籓內外官吏人等，咸聽丞相完澤約束。以合剌思八斡節而為帝師，賜玉印。賜雪雪的斤公主鈔千錠，諸王伯答罕、末察合而部貧乏者三千錠，伯牙兀真、赤裏、由柔伯牙伯剌麻、闊怯倫、忙哥真各金五十兩，銀、鈔、幣有差。是月，東安州蝗。

秋七月壬子，詔御史大夫月兒魯振臺綱，禁內外諸司減官吏俸為宴飲費。置隆福宮衛候司。癸丑，詔軍民各隸所司，無相侵越。乙卯，以諸王出伯所部四百餘戶乏食，徙其家屬就食內郡，仍賜以奧魯軍年例鈔三千錠。給瓜、沙之民徙甘州屯田者牛價鈔二千六百錠。以也的迷失為東昌路達魯花赤，中書省臣言其嘗官是郡，犯法五百餘款，今不宜復官，帝曰：「姑試之。」己未，復立平陽路之蒲、武鄉，保定路之博野，泰安州之新泰等縣。賜諸王出伯奧魯軍、也速帶而紅襖軍，幣帛各六萬匹。庚申，改侍衛都指揮使司為隆福宮左都威衛使司、右都威衛使司；以陜西道廉訪司沒入贓罰錢舊給安西王者，令行省別貯之。壬戌，詔中外崇奉孔子。癸亥，罷肇州宣慰司，並入遼東道。戊辰，減八番等處所設官二百一十六員。八番稱新附九十萬戶，設官四百二十四員，及遣官核實，止十六萬五千餘戶，故減之。行樞密院月的迷失、程鵬飛各加平章政事，中書省臣言：「樞密之臣不宜重與相銜。」帝命以軍職尊崇者授之。辛未，中書省臣言：「向御史臺劾右丞阿里嘗與阿合馬同惡，論罪抵死，幸得原免，不當任以執政。臣謂阿里得罪之後，能自警省，乞令執政如故。」從之。以軍戶所棄田產歲入及管軍官吏贖罪等鈔，復輸樞密院。癸酉，以陜西行省平章不忽木為中書平章政事。甲戌，立隨路民匠、打捕、鷹房、納綿等戶總管府，秩正三品。詔招諭暹國王敢木丁來朝，或有故，則令其子弟及陪臣入質。扎魯花赤言：「諸王之下有罪者，不聞於朝，輒自決遣。」詔禁治之。詔月兒魯守北邊，賜其所統軍士幣帛各萬匹，及西征軍士幣三萬匹、鈔三萬六千六百錠。賜不魯花真公主及諸王阿只吉女弟伯禿銀、鈔有差。是月，棣州陽信縣雹，大風拔木發屋，真定路之南宮、新河，易州之淶水等縣雹。

八月庚辰，太白晝見。癸未，平灤路遷安等縣水，蠲其田租。戊子，初祀社稷，用堂上樂，歲以為常。己丑，以大都留守段貞、平章政事範文虎監浚通惠河，給二品銀印。令軍士復浚浙西太湖，澱山湖溝港，立新河運糧千戶所。詔諸路平準交鈔庫所貯銀九十三萬六千九百五十兩，除留十九萬二千四百五十兩為鈔母，餘悉運至京師。復立平陽之芮城、陵川等縣。辛卯，以忙哥撒而妻子為敵所掠，賜鈔八千錠。戊戌，太陰犯畢，太白犯軒轅。是月，德州之安德縣大風雨雹。九月壬子，聖誕節，帝駐蹕三部落，受諸王、百官賀。癸丑，詔有司存恤征瓜哇軍士死事之家。甲寅，口授諸王傅阿黑不花為丞相。丁巳，太白經天。庚申，以合魯剌及乃顏之黨七百餘人隸同知樞密院事不憐吉帶，習水戰。丙寅，太陰掩填星。辛未，太陰犯軒轅。乙亥，太白犯右執法，太陰犯平道。遣禿古鐵木兒等使閣藍。是月，趙州之寧晉等縣水。

冬十月戊寅，車駕還大都。辛巳，江浙行省臣言：「陛下即位之初，詔蠲今歲田租十分之三。然江南與江北異，貧者佃富人之田，歲輸其租，今所蠲特及田主，其佃民輸租如故，則是恩及富室而不被於貧民也。宜令佃民當輸田主者，亦如所蠲之數。」從之。遼陽行省所屬九處大水，民饑，或起為盜賊，命賑恤之。江西行省臣言：「銀場歲辦萬一千兩，而未嘗及數，民不能堪。」命自今從實辦之，不為額。壬午，太白犯左執法。有事於太廟。癸巳，太陰掩填星。乙未，太陰犯井。金齒新附孟愛甸酋長遣其子來朝，即其地立軍民總管府。硃清、張瑄從海道歲運糧百萬石，以京畿所儲充足，詔止運三十萬石。辛丑，帝諭右丞阿里、參政梁德珪曰：「中書職務，卿等皆懷怠心。朕在上都，令還也的迷沙已沒財產，任明裏不花，皆至今未行。又不約束吏曹，使選人留滯。桑哥雖奸邪，然僚屬憚其威，政事無不立決。卿等其約束曹屬，有不事事者笞之。仍以朕意諭右丞相完澤。」壬寅，緬國遣使貢馴象十。乙巳，遣南巫里、速木答剌、繼沒剌矛、毯陽使者各還其國，賜以二珠虎符及金銀符，金、幣、衣服有差。初，也黑迷失征瓜哇時，嘗招其瀕海諸國，於是南巫里等遣人來附，以禁商泛海留京師，至是弛商禁，故皆遣之。

十一月丁未朔，帝朝皇太后於隆福宮，上玉冊、玉寶。庚戌，行樞密院臣劉國傑討辰州賊，詔選州民刀弩手助其軍，他不為例。京師犯贓罪者三百人，帝命事無疑者，準世祖所定十三等例決之。己酉，太陰犯亢。庚戌，廣西鹽先給引於民，而徵其直，私鹽日橫，及官自鬻鹽，民復不售。詔先以鹽與民，而後征之。辛亥，中書省臣言：「國賦歲有常數，先帝嘗曰：『凡賜與，雖有朕命，中書其斟酌之。』由是歲務節約，常有贏餘。今諸王籓戚費耗繁重，餘鈔止一百十六萬二千餘錠。上都、隆興、西京、應昌、甘肅等處糴糧鈔計用二十餘萬錠，諸王五戶絲造作顏料鈔計用十餘萬錠，而來會諸王尚多，恐無以給。乞俟其還部，臣等酌量定擬以聞。」從之。壬子，詔以軍民不相統壹，罷湖廣、江西行樞密院，並入行省。乙卯，令河西僧人依舊助役。丁巳，以伯顏察而參議中書省事，其兄伯顏言曰：「臣叨平章政事，兄弟宜相嫌避。」帝曰：「卿勿復言。兄平章於上，弟參議於下，何所嫌也。」罷貴赤屯田總管府；罷宣政院所刻河西《藏經》板。庚申，太陰犯畢。甲子，詔禁作奸犯科者。以湖南道宣慰使何偉為中書參知政事。罷海北海南市舶提舉司。壬申，立覆實司。濟寧路立諸色戶計諸總管府，秩四品。癸酉，太白犯房。詔改明年為元貞元年。

十二月辛巳，賜諸王亦思麻殷金五十兩。癸未，歲星犯房。丙戌，罷遼河等處人匠正副達魯花赤。丁亥，歲星犯鉤鈐。甲午，以諸王晃兀而、駙馬阿失等皆在軍，加賜金銀、鞍勒、弓矢、衣服各有差。乙未，以伯遙帶忽剌出所隸一千戶饑，賜鈔萬錠。壬辰，太陰犯鬼。戊戌，禁侵擾農桑者。庚子，太陰犯房，又犯歲星。選各衛精兵千人，命孛羅曷答兒等將之，戍和林，聽太師月兒魯節度，三年而更。用帝師奏，釋京師大闢三十人，杖以下百人；賜諸鰥寡貧民鈔二百錠。曲靜、澂江、普安等路夷官各以方物來貢。以東勝等處牛遞戶貧乏，賜鈔三千餘錠。卜阿里使麻八兒還都。阿思民為海都所虜，賜鈔三萬九千九百錠。是月，常德、岳、鄂、漢陽四州水，免其田租。是歲，斷大闢三十一人。

元貞元年春正月戊申，諸王阿失罕來朝，賜金五十兩、銀四百五十兩。癸丑，以太僕卿只而合朗為御史大夫。甲寅，以從世祖狩杭海功，賜諸王忽剌出金五十兩、珠一串。乙卯，太陰犯填星，又犯畢。壬戌，以國忌，即大聖壽萬安寺飯僧七萬。癸亥，安西王阿難答、寧遠王闊闊出皆言所部貧乏，賜安西王鈔二十萬錠、寧遠王六萬錠。又以隕霜殺禾，復賑安西王山後民米一萬石。詔道家復行《金籙》、《科範》。以雲南行省左丞楊炎龍為中書左丞。乙丑，以亦奚不薛復隸雲南行省；以行樞密院既罷，賜行中書省長官虎符，領其軍。庚午，以江浙行省平章阿老瓦丁為參知政事。壬申，立北庭都元帥府，以平章政事合伯為都元帥，江浙行省右丞撒里蠻為副都元帥，皆佩虎符。立曲先塔林都元帥府，以釁都察為都元帥，佩虎符。饒州路達魯花赤阿剌紅、治中趙良不法，僉江東廉訪司事昔班、季讓受金縱之，事覺，昔班自殺，杖季讓，除名，仍沒其財產奴婢之半。罷瓜、沙等州屯田。癸酉，歲星犯東咸。甲戌，有飛書妄言硃清、張瑄有異圖者，詔中外慰勉之。乙亥，追封皇國舅按只那演為濟寧王，謚忠武，封皇姑囊家真公主為魯國大長公主，駙馬蠻子臺為濟寧王，仍賜金印。詔飭諸道鹽運司。

二月丙子朔，安西王相鐵赤等請復立王相府，不許。令陜西省臣給其所需，仍以廉訪司沒入贓罰鈔與之。丁丑，翰林學士承旨留夢炎告老，帝以其在先朝言無所隱，厚賜遣之。命曷伯、撒里蠻、孛來將探馬赤軍萬人出征，聽諸王出伯節度。壬午，罷江南茶稅，以其數三千錠添入江西榷茶都轉運司歲額。詔貸斡脫錢而逃隱者罪之，仍以其錢賞首告者。癸未，熒惑犯太陰。丁亥，雲南行省平章也先不花言：「敢麻魯有兩夷未附，金齒亦叛服不常，乞調兵六千鎮撫金齒，置驛入緬。」從之。復以拱衛司為正三品。以濟寧王蠻子臺所部弘吉烈人貧乏，賜鈔一十八萬錠。戊子，思州田曷剌不花、雲南夷卜木、四川洞主查閭王、金齒帶梅混冬等來見。緬國阿剌扎高微班的來獻舍利、寶玩。甲午，以探馬赤軍出征，馬不足，詔除軍民官吏所乘，凡有馬者盡括之。壬辰，太陰犯平道。丁酉，車駕幸上都。癸卯，太陰犯歲星。以諸王亦憐真部馬牛驛人貧乏，賜鈔千錠。以工部尚書兼諸路金玉人匠總管府達魯花赤呂天麟為中書參知政事。立雲州銀場都提舉司，秩四品。中書省臣言：「近者阿合馬、桑哥怙勢賣官，不別能否，止憑解由選調，由是選法大壞。宜令廉訪司體覆以聞，省臺選官核實，定其殿最，以明黜陟。其廉訪司官，亦令省臺同選為宜。」從之。罷河西軍，聽各還其所屬。賜駙馬那懷鈔萬五千錠。以醮延春閣，賜天師張與棣、宗師張留孫、真人張志仙等十三人玉圭各一。制寶玉五方佛冠賜帝師。

三月乙巳朔，安南世子陳日燇遣使上表慰國哀，又上書謝寬貰恩，並獻方物。丙午，遣密剌章以鈔五萬錠授征西元帥，令市馬萬匹，分賜二十四城貧乏軍校。庚戌，太陰犯填星。壬子，禁來朝官斂所屬俸。丙辰，給月兒魯、禿禿軍炒米萬石。金齒夷洞蠻來見，賜衣遣之。戊午，罷福建銀場提舉司，其歲額銀以有司領之。中書省臣言：「樞密院、御史臺例應奏舉官屬，其餘諸司不宜奏請，今皆請之，非便。」詔自今已後，專令中書擬奏。以東作方殷，罷諸不急營造，惟帝師塔及張法師宮不罷。壬戌，地震。太陰犯房。丙寅，國王和童隱所賜本部貧民鈔三百五十錠，命臺臣遣人按問以愧之。詔免醫工門徭。增置蒙古學正，以各道肅政廉訪司領之。

夏四月辛巳，妖人蒙蟲僭擬，及其黨十三人伏誅。賜章河至苦鹽貧乏驛戶，鈔一萬二千九百餘錠。丙戌，諸王也只里以兵五千人戍兀魯思界，遣使來求馬，帝不允。庚寅，太陰犯東咸。封乳母楊氏為趙國安翼夫人。癸巳，以同知烏撒烏蒙等處宣慰使司事牙那木假兵部尚書，佩虎符，使馬答兒的陰。戊戌，給扈從探馬赤軍市馬鈔十二萬錠。庚子，立掌謁司，掌皇太后寶，秩四品，以宦者為之。賜貴赤親軍貧乏戶鈔四萬一千五百餘錠。癸卯，以諸王出伯所統探馬赤、紅襖軍各千人，隸西平王奧魯赤。設各路陰陽教授，仍禁陰陽人不得游於諸王、駙馬之門。以貴赤萬戶忽禿不花等所部為敵所掠，賜鈔有差。是月，真定路之平山、靈壽等縣有蟲食桑。

閏四月丙午，為皇太后建佛寺於五臺山，以前工部尚書涅只為將作院使，領工部事；燕南河北道肅政廉訪使宋德柔為工部尚書，董其役；以大都、保定、真定、平陽、太原、大同、河間、大名、順德、廣平十路，應其所需。癸丑，歲星犯房。甲寅，太陰犯平道。立梭厘招討使司，以答而忽帶為使，佩虎符。乙卯，太陰犯亢。丁巳，太陰掩房。己未，罷打捕鷹房總管府，及司籍、周用、薄斂等庫，及徽州路銀場。各處鹽使司鹽場，改設司令、司丞。仍免大都今歲田租。弛甘州酒禁。庚申，河南行省虧兩淮歲辦鹽十萬引、鈔五千錠，遣扎剌而帶等往鞫實，命隨其罪之輕重治之。陜西行省增羨鹽鈔一萬二千五百餘錠，山東都轉運使司別思葛等增羨鹽鈔四千餘錠，各賜衣以旌其能。南人洪幼學上封事，妄言五運，笞而遣之。壬戌，塔即古阿散從不法伏誅。詔禁行省、行泉府司抽分市舶船貨，而固匿其珍細者。戊辰，遣愛牙赤核實高麗國儲糧。平陽民訴諸王小薛、曲列失伯部曲恣橫，遣官鞫之。賜安南國王陳益稷鈔千錠。是月，蘭州上下三百餘里河清三日。

五月戊寅，以魯國大長公主建佛寺於應昌，給鈔千錠、金五十兩。命麥術丁、何榮祖等厘正選法。己卯，竄忙兀部別闍於江西，俾從月底迷失討賊。庚辰，詔各省止存儒學提舉司一，餘悉罷之。升江南平陽等縣為州。以戶為差，戶至四萬五萬者為下州，五萬至十萬者為中州，下州官五員，中州六員。凡為中州者二十八，下州者十五。又以戶不及額，降連州路為連州。增重挑補鈔人罪，告捕者仍優其賞，令犯人給之。辛巳，罷行大司農司。加平章政事麥術丁為平章軍國重事，中書左丞、議中書省事何榮祖為昭文館大學士，與中書省事。甲申，詔自元貞元年五月以前逋欠錢糧者，皆罷征。丁亥，太陰犯南斗。甲午，以諸王阿只吉部貧乏，賜鈔二十萬錠。江浙行省臣鐵木而不聽詔，遣官責之。丙申，以伯顏之子買的為僉書樞密院事。太后言其父盡心王室，欲令代其父官，帝以其年尚小，故有是命。詔以農桑水利諭中外。鞏昌府金州、西和州、會州雨雹，無麥禾。饒州、鎮江、常州、湖州、平江、建康、太平、常德、澧州皆水。六月戊申，濟南路之歷城縣大清河水溢，壞民居。壬子，高麗王王昛乞為太師中書令，不允。以近邊役煩及水災，免咸平府民八百戶今年賦稅。詔遼陽省進海東青鶻二十四驛，每驛給牛六頭，使者食米五石，鷹食羊五口；又狗遞十二驛，每戶給鈔十錠。甲寅，翰林承旨董文用等進《世祖實錄》。乙卯，江西行省所轄郡大水無禾，民乏食，令有司與廉訪司官賑之，仍弛江河湖泊之禁，聽民採取。升沅州為路，以靖州隸之。遣使與各省官就遷調邊遠六品以下官，並左右兩江宣慰司都元帥府、宣撫司，為廣西兩江道宣慰司都元帥府，以靜江為治所，仍分司邕州。敕：「凡上封事者，命中書省發緘視之，然後以聞。」詔河西僧納租稅。癸亥，立蒙古軍都元帥府於西川，徑隸樞密院，以阿剌鐵木而、岳樂罕並為都元帥，佩虎符。河西隴北道廉訪司鞫張萬戶不法，西平王奧魯赤沮撓其事，帝命諭之。甲子，以安西王所部出征軍妻孥乏食，給糧二千石。昭、賀、藤、邕、澧、全、衡、柳、吉、贛、南安等處蠻寇竊發，以軍民官備御不嚴，撫字不至，皆責而降之。駙馬濟寧王蠻子臺私殺罪人，御史臺臣言其專擅，有旨諭蠻子臺令知之。庚午，立西域衛親軍都指揮使司，以迷而的斤為都指揮使。是月，汴梁路蝗，利州、蓋州螟，泰安、曹州、濟寧路水，鞏昌、環州、慶陽、延安、安西旱。

秋七月乙亥，徙甘、涼禦匠五百餘戶於襄陽。詔江南地稅輸鈔。丁丑，太陰犯亢。罷追問已原逋欠。普顏怯裏迷失公主等，俱以其部貧乏來告，賜鈔計四十九萬餘錠。御史臺臣言：「內地盜賊竊發者眾，皆由國家赦宥所致，乞命中書立為條格，督責所屬，期至盡滅。」制曰：「可。」乙卯，詔申飭中外：「有儒吏兼通者，各路舉之，廉訪司每道歲貢二人，省臺委官立法考試，中程者用之，所貢不公，罪其舉者。職官坐贓論斷，再犯者加二等。倉庫官吏盜所守錢糧，一貫以下笞之，至十貫杖之，二十貫加十等，一百二十貫徒一年，每三十貫加半年，二百四十貫徒三年，滿三百貫者死。計贓以至元鈔為則。」給江南行御史臺守護軍百人。減海南屯田軍之半，還其元翼。詔增給諸軍藥餌價直。壬午，立肇州屯田萬戶府，以遼陽行省左丞阿散領其事。甲申，歲星犯房。給塞下貧民鈔二萬四千錠。己丑，賜劉國傑玉帶錦衣，旌其戰功。辛卯，以禿禿合所部貧乏，賜鈔十萬錠。戊戌，硃永福、邊珍裕以妖言伏誅。扎魯忽赤文移舊用國語，敕改從漢字。壬寅，詔易江南諸路天慶觀為玄妙觀，毀所奉宋太祖神主。大都、遼東、東平、常德、湖州武衛屯田大水，隆興路雹，太原、平陽、安豐、河間等路旱。

八月乙酉，太陰犯牛。壬子，太陰犯壘壁陣。辛酉，緬國進馴象三。癸亥，賑遼陽民被水者糧兩月。己巳，以駙馬那懷知樞密院事。金、復州屯田有蟲食禾，汴梁、安西、真定等路旱，平江、安豐等路大水。九月甲戌，帝至自上都。乙亥，用帝師奏，釋大闢三人、杖以下四十七人。戊寅，以八撒而治私第，給鹽萬引。詔輸米十萬石於榷場故廩，以備北塞。以探馬赤軍士所至擾民，令合伯鎮之，犯者罪其主將。乙卯，罷四川淘金戶四千，還其元籍，罪初獻言者。庚辰，罷寧夏路行中書省，以其事並入甘肅行省。丁亥，瓜哇遣使來獻方物。己丑，給桓州甲匠糧千石。壬辰，湖州司獄郭訴浙西廉訪司僉事張孝思多取廩餼，孝思系於獄。行臺令監察御史楊仁往鞫，而江浙行省平章鐵木而逮孝思至省訊問，又令其屬官與仁同鞫事，仁不從，行臺以聞。詔省臺遣官鞫問，既引服，皆杖之。諸王小薛部眾擾民，遣官按問，杖其所犯重者，余聽小薛責之。甲午，太陰犯軒轅。戊戌，太陰犯平道。宣德府大水，軍民乏食，給糧兩月。武衛萬盈屯及延安路隕霜殺禾，高郵府、泗州、賀州旱，平江、廬州等路大水。

冬十月癸卯，有事於太廟。中書省臣言：「去歲世祖、皇后、裕宗祔廟，以綾代玉冊。今玉冊、玉寶成，請納諸各室。」帝曰：「親享之禮，祖宗未嘗行之，其奉冊以來，朕躬祝之。」命獻官迎導入廟。給江浙、河南巡邏私鹽南軍兵仗。癸丑，以西北叛王將入自土蕃，命平章軍國重事答失蠻往征之，仍敕便宜總帥發兵千人從行，聽其節度。甲寅，中書省、御史臺臣言：「江浙行省平章明裏不花陳臺憲非便事，臣等議，乞自今監察御史廉訪司有所按核，州縣官與本路同鞫，路官與宣慰司同鞫，宣慰司官與行省同鞫。」制曰：「可。」詔諸王、駙馬部民既隸軍籍者，毋奪回本部。己未，賜各衛士貧乏者鈔二萬九千三百餘錠。辛酉，辰星犯房。壬戌，辰星犯鍵閉。癸亥，賜諸王巴撒而、火而忽答孫、禿剌三部鈔四萬八千五百餘錠。丁卯，以博而赤、答剌赤等貧乏，賜鈔二萬九千餘錠。戊辰，太白晝見，太陰犯房。遣安南朝貢使陳利用等還其國，降詔諭陳日燇。

十一月甲戌，太白經天及犯壘壁陣。辛巳，置江浙行省檢校官二員，立江浙金銀洞冶轉運使司。乙酉，太陰犯井。丙戌，毯陽酋長之兄脫杭捧於、法而剌酋長之弟密剌八都、阿魯酋長之弟脫杭忽先等，各奉金表來覲。丁亥，太陰犯鬼。戊子，賜阿魯酋長虎符。癸巳，賜安西王甲胄、槍撾、弓矢、橐鞬等十五萬八千二百餘事。戊戌，升贛州路之寧都、會昌二縣為州，以石城縣隸寧都，瑞金縣隸會昌。詔江浙行省括隱漏官田及檢劾富強避役之戶。

十二月庚子朔，遣集賢院使阿里渾撒裡等祭星於司天臺。癸卯，以駙馬阿不花所部民貧，賜鈔萬錠。賜諸王押忽禿、忽剌出、阿失罕等金各二百五十兩、鈔五百錠。丙辰，太陰犯軒轅。荊南僧普昭等偽撰佛書，有不道語，伏誅。己未，詔大都路，凡和顧和買及一切差役，以諸色戶與民均當。賜諸王不顏鐵木而、阿八也不干金各五百兩、銀五千兩、鈔二千錠、幣帛各二百匹，其幼王減五分之一。以各道廉訪司官八員，員一印，命收其三。甲子，太陰犯天江。賜帝師雙龍紐玉印。也速帶而之軍因李璮亂去山東，其元駐之地為人所墾，歲久成業，爭訟不已；命別以境內荒田給之，正軍五頃，餘丁二頃，已滿數者不給。減海運腳價鈔一貫，計每石六貫五百文，著為令。徙縉山所居乞里乞思等民於山東，以田與牛、種給之。丁卯，禁諸王輒召有司官吏。己巳，詔免軍器匠門徭。是歲，斷大闢三十人。

本紀第十九　成宗二

二年春正月丙子，詔蠲兩都站戶和顧和市。己卯，詔江南毋捕天鵝。以忽剌出千戶所部屯夫貧乏，免其所輸租。上思州叛賊黃勝許攻剽水口思光寨，湖廣行省調兵擊破之存」。後收入《嵇康集》。，獲其黨黃法安等，賊遁入上牙六羅。壬午，太陰犯輿鬼。詔凡戶隸貴赤者，諸人毋爭。甲申，命西平王奧魯赤今夏居上都。丙戌，太白晝見。安西王傅鐵赤、脫鐵木而等復請立王相府，帝曰：「去歲阿難答已嘗面陳，朕以世祖定制諭之，今復奏請，豈欲以四川、京兆悉為彼有耶？賦稅、軍站，皆朝廷所司，今姑從汝請，置王相府，惟行王傅事。」丁亥，太陰犯平道。己丑，御史臺臣言：「漢人為同寮者，嘗為奸人捃摭其罪，由是不敢盡言。請於近侍昔寶赤、速古而赤中，擇人用之。」帝曰：「安用此曹？其選漢人識達事體者為之。」以御史中丞禿赤為御史大夫。庚寅，太陰犯鉤鈐。辛卯，令月赤察而也可及合剌赤所部衛士自運軍糧，給其行費。甲午，授嗣漢三十八代天師張與材太素凝神廣道真人，管領江南諸路道教。乙未，詔諸王、公主、駙馬非奉旨毋罪官吏，賜諸王合班妃鈔千二百錠、雜幣帛千匹，駙馬塔海鐵木而鈔三千錠。回紇不剌罕獻獅、豹、藥物，賜鈔千三百餘錠。

二月乙亥朔，中書省臣言：「陛下自御極以來，所賜諸王、公主、駙馬、勛臣，為數不輕，向之所儲，散之殆盡。今繼請者尚多，臣等乞甄別貧匱及赴邊者賜之，其餘宜悉止。」從之。分江浙行省軍萬人戍湖廣。給稱海屯田軍農具。詔奉使及軍官歿而子弟未襲職者，其所佩金銀符歸於官，違者罪之。辛丑，立中御府，以脫忽伯、唐兀並為中御卿。丙午，禁軍將擅易侍衛軍、蒙古軍，以家奴代役者罪之，仍令其奴別入兵籍，以其主資產之半畀之，軍將敢有縱之者，罷其職。括蒙古戶漸丁，以充行伍。丁未，太陰犯井。庚戌，詔軍卒擅更代及逃歸者死。給禿禿合所部屯田農器。丙辰，詔江南道士貿易、田者，輸田、商稅。庚申，命札剌而忽都虎所部戶居於奉聖、雲州者，與民均供徭役。自六盤山至黃河立屯田，置軍萬人。丙寅，以大都留守司達魯花赤段貞為中書平章政事。遣使代祀岳瀆。賜安西王米三千石，以賑饑民。

三月壬申，以中書平章政事不忽木為昭文館大學士，平章軍國事。罷太原、平陽路釀進蒲萄酒，其蒲萄園民恃為業者，皆還之。諸王出伯言所部探馬赤軍懦弱者三千餘人，乞代以強壯，從之，仍命出伯非奉旨毋擅徵發。以怯魯剌駐夏民饑，戶給糧六月。郡王慶童有疾，以其子也裏不花代之。賜八撒、火而忽答孫、禿剌三人鈔各千錠。治書侍御史萬僧受贓，命御史臺與宣政院使答失蠻雜治之。癸酉，增駐夏軍為四萬人。忻都言晉王甘麻剌，朵兒帶言月兒魯，皆有異圖，詔樞密院鞫之，無驗。帝命言晉王者死，言月兒魯者謫從軍自效。詔雲南行臺檢劾亦乞不薛宣慰司案牘。甲戌，遣諸王亦只里、八不沙、亦憐真、也裏慳、甕吉剌帶並駐夏於晉王怯魯剌之地。丙子，車駕幸上都。丁丑，以完顏邦義、納速丁、劉季安妄議朝政，杖之，徒二年，籍其家財之半。甲申，次大口。乙酉，太陰犯鉤鈐。辛卯，賜遼陽行省糧三萬石。壬辰，詔駙馬亦都護括流散畏吾而戶。癸巳，湖廣行省以叛賊黃勝許黨魯萬丑、王獻於京師。賜諸王鐵木兒金二百五十兩、銀二千五百兩、鈔五千錠，以旌其戰功。以合伯及塔塔剌所部民饑，賑米各千石。

夏四月己亥朔，命撒的迷失招集其祖忙兀臺所部流散人戶。賜諸王八卜沙鈔四萬錠，也真所部六萬錠。平陽之絳州、臺州路之黃巖州饑，杭州火，並賑之。

五月戊辰朔，免兩都徭役。辛未，安西王遣使來告貧乏，帝語之曰：「世祖以分賚之難，嘗有聖訓，阿難答亦知之矣。若言貧乏，豈獨汝耶？去歲賜鈔二十萬錠，又給以糧，今與，則諸王以為不均；不與，則汝言人多饑死。其給糧萬石，擇貧者賑之。」甲戌，詔民間馬牛羊，百取其一，羊不滿百者亦取之，惟色目人及數乃取。丁丑，太陰犯平道。庚辰，土蕃叛，殺掠階州軍民，遣脫脫會諸王鐵木而不花、只列等合兵討之。甲申，命也真、薛闍罕駐夏於合亦而之地。禁諸王、公主、駙馬招戶。己丑，詔諸徒役者，限一年釋之，毋杖。庚寅，罷四川馬湖進獨本蔥。詔諸王、駙馬及有分地功臣戶。居上都、大都、隆興者，與民均納供需。丁酉，命諸行省非奉旨毋擅調軍。安南國遣人招誘叛賊黃勝許。也黑迷失進紫檀，賜鈔四千錠。是月，野蠶成繭。河中府之猗氏雹；太原之平晉，獻州之交河、樂壽，莫州之莫亭、任丘，及湖南醴陵州皆水；濟寧之濟州螟。六月己亥，給出伯軍馬七千二百餘匹。詔晉王所部衣糧，糧以歲給，衣則三年賜之。給瓜州、沙州站戶牛種田具。御史臺臣言：「官吏受賂，初既辭伏，繼以審核，而有司徇情致令異辭者，乞加等論罪。」從之。乙巳，太白犯天關。以調兵妨農，免廣西容州等處田租一年。丙午，叛賊黃勝許遁入交趾。甲寅，降官吏受贓條格，凡十有三等。丁巳，太白犯填星。癸亥，太陰犯井。丙寅，詔行省、行臺，凡硃清有所陳列，毋輒止之。賜西平王奧魯赤銀二百五十兩、鈔六千錠，所部六萬錠，諸王亦憐真所部二十萬錠，兀魯思駐冬軍三萬錠。是月，大都、真定、保定、太平、常州、鎮江、紹興、建康、澧州、岳州、廬州、汝寧、龍陽州、漢陽、濟寧、東平、大名、滑州、德州蝗，大同、隆興、順德、太原雹。海南民饑，發粟賑之。

秋七月庚午，肇州萬戶府立屯田，給以農具、種、食。辛未，以鈔十一萬八千錠給西蕃諸驛。甘、肅兩州驛戶饑，給糧有差。賜諸王完澤印。癸酉，詔茶鹽轉運司、印鈔提舉司、運糧漕運司官，仍舊以三年為代；雲南、福建官吏滿任者，給驛以歸。壬午，填星犯井，太白犯輿鬼。括伯顏、阿術、阿里海牙等所據江南田及權豪匿隱者，令輸租。河泊官歲入五百錠者敕授。增江西、河南省參政一員，以硃清、張瑄為之。授特進上柱國高麗王世子王謜為儀同三司、領都僉議司事。乙酉，遣雲南省逃軍戍亦乞不薛，命湖廣、江西兩省擇駐夏軍牧地。丙戌，遣岳樂也奴等使馬八兒國。己丑，命行臺監察御史鉤校隨省理問所案牘，以虎賁三百人戍應昌。諸提調錢正官，其部凡有逋欠者，勿遷敘。廣西賊陳飛、雷通、藍青、謝發寇昭、梧、藤、容等州，湖廣左丞八都馬辛擊平之。辛巳，賜貴由赤戍軍鈔三萬九千餘錠。是月，平陽、大名，歸德、真定蝗，彰德、真定、曹州、濱州水，懷孟、大名、河間旱，太原、懷孟雹。福建、廣西兩江道饑，賑粟有差。

八月丁酉朔，禁舶商毋以金銀過海，諸使海外國者不得為商。庚子，太陰犯亢，太白犯軒轅。壬寅，命江浙行省以船五十艘、水工千三百人，沿海巡禁私鹽。癸卯，太陰犯天江。乙巳，詔諸人告捕盜賊者，強盜一名賞鈔五十貫，竊盜半之，應捕者又半之，皆徵諸犯人，無可徵者官給。乙卯，太陰犯天街，太白犯上將。給諸王亦憐真軍糧三月。是月，德州、彰德、太原蝗，咸寧縣，金、復州，隆興路隕霜殺禾，寧海州大雨，大名路水。九月戊辰，太白犯左執法。辛未，聖誕節，帝駐蹕安同泊，受諸王百官賀。壬申，太陰掩南斗。甲戌，增鹽價鈔一引為六十五貫，鹽戶造鹽錢為十貫，獨廣西如故。征浙東、福建、湖廣夏稅。罷民間鹽鐵爐灶。給襄陽府合剌魯軍未賜田者糧兩月。罷淮西諸巡禁打捕人員。丁丑，太陰犯壘壁陣。戊寅，元江賊舍資殺掠邊境，梁王命怯薛丹等討降之。甲申，雲南省臣也先不花征乞藍，拔瓦農、開陽兩寨，其黨答剌率諸蠻來降，乞藍悉平，以其地為雲遠路軍民總管府。己丑，太陰犯軒轅。辛卯，諸王出伯言汪總帥等部軍貧乏，帝以其久戍，命留五千駐冬，餘悉遣還，至明年四月赴軍。甲午，令廣海、左右兩江戍軍，以二年三年更戍；海都兀魯思不花部給出伯所部軍米萬石。是月，常德之沅江縣水，免其田租。河間之莫州、獻州旱。河決河南杞、封丘、祥符、寧陵、襄邑五縣。

冬十月丁酉，有事於太廟。壬寅，發米十萬石賑糶京師，以宣德、奉聖、懷來、縉山等處牧宿衛馬。甲辰，修大都城。壬子，車駕至自上都。職官坐贓，經斷再犯者，加本罪三等。贛州賊劉六十攻掠吉州，江西行省左丞董士選討平之。是月，廣備屯及寧海之文登水。

十一月丁卯，以蠻洞將領彭安國父子討田知州有功，賜安國金符，子為蠻夷官。答馬剌一本王遣其子進象十六。戊辰，以廣西戍軍悉隸兩江宣慰司都元帥府。己巳，兀都帶等進所譯《太宗》、《憲宗》、《世祖實錄》，帝曰：「忽都魯迷失非昭睿順聖太后所生，何為亦曰公主？順聖太后崩時，裕宗已還自軍中，所計月日先後差錯。又別馬里思丹砲手亦思馬因、泉府司，皆小事，何足書耶？」辛未，徙江浙行省拔都軍萬人戍潭州，潭州以南軍移戍郴州。以洪澤、芍陂屯田軍萬人修大都城。遣樞密院官整飭江南諸鎮戍軍，凡將校勤怠者，列實以聞。增海運明年糧為六十萬石。丁丑，太陰犯月星，又犯天街。庚辰，太陰犯井。丁亥，太陰犯上相。乙酉，樞密院臣言：「江南近邊州縣，宜擇險要之地，合群戍為一屯，卒有警急，易於徵發。」詔行省圖地形、核軍實以聞。戊子，太陰犯平道。增大都巡防漢軍。壬辰，太陰犯天江。緬王遣其子僧伽巴叔撒邦巴來貢方物。罷雲南柏興府入德昌路，賜太常禮樂戶鈔五千餘錠。是月，象食屯水，免其田租。

十二月戊戌，立徹里軍民總管府。雲南行省臣言：「大徹里地與八百媳婦犬牙相錯，今大徹里胡念已降，小徹里復占扼地利，多相殺掠。胡念遣其弟胡倫乞別置一司，擇通習蠻夷情狀者為之帥，招其來附，以為進取之地。」詔復立蒙樣剛等甸軍民官。癸卯，定諸王朝會賜與：太祖位，金千兩、銀七萬五千兩；世祖位，金各五百兩、銀二萬五千兩；餘各有差。丁未，太陰犯井。詔諸行省征補逃亡軍。復司天臺觀星戶。乙卯，太陰犯進賢。癸亥，釋在京囚百人；增置侍御史二員；賜金齒、羅斛來朝人衣。是歲，大都、保定、汴梁、江陵、沔陽、淮安水，金、復州風損禾，太原、開元、河南、芍陂旱，蠲其田租。是歲，斷大闢二十四人。

大德元年春正月庚午，增諸王要木忽而、兀魯而不花歲賜各鈔千錠。辛未，諸王亦憐真來朝，薨於道，賜幣帛五百匹。乙亥，給月兒魯匠者田，人百畝。乙酉，以邊地乏芻，給出伯征行馬粟四月。丙戌，以鈔十二萬錠、鹽引三萬給甘肅行省。昔寶赤等為叛寇所掠，仰食於官，賜以農具牛種，俾耕種自給。己丑，以藥木忽而等所部貧乏，摘和林漢軍置屯田於五條河，以歲入之租資之。辛卯，以張斯立為中書省參知政事。諸王阿只吉駐太原，河東之民困於供億，詔詰問之，仍歲給鈔三萬錠、糧萬石。給晉王所部屯田農器千具。建五福太乙神壇畤。汴梁、歸德水，木鄰等九站饑，以米六百餘石賑之。給可溫種田戶耕牛。

二月甲午朔，賜晉王甘麻剌鈔七萬錠，安西王阿難答三萬錠。丙申，蒙陽甸酋長納款，遣其弟阿不剌等來獻方物，且請歲貢銀千兩及置驛傳，詔即其地立通西軍民府，秩正四品。戊戌，升全州為全寧府。庚子，詔東部諸王分地蒙古戍軍，死者補之，不勝役者易之。癸卯，徙揚州萬戶鄧新軍屯蘄、黃，以闍里臺所隸新附高麗、女直、漢軍居沈州。甲申，諸軍民相訟者，命軍民官同聽之。丁未，省打捕鷹房府入東京路。戊午，羅羅斯酋長來朝。己未，改福建省為福建平海等處行中書省，徙治泉州。平章政事高興言泉州與琉求相近，或招或取，易得其情，故徙之。減福建提舉司歲織段三千匹，其所織者加文繡，增其歲輸衲服二百，其車渠帶工別立提舉司掌之。封的立普哇拿阿迪提牙為緬國王，且詔之曰：「我國家自祖宗肇造以來，萬邦黎獻，莫不畏威懷德。向先朝臨御之日，爾國使人稟命入覲，詔允其請。爾乃遽食前言，是以我帥閫之臣加兵於彼。比者爾遣子信合八的奉表來朝，宜示含弘，特加恩渥，今封的立普哇拿阿迪提牙為緬國王，賜之銀印；子信合八的為緬國世子，錫以虎符。仍戒飭云南等處邊將，毋擅興兵甲。爾國官民，各宜安業。」又賜緬王弟撒邦巴一珠虎符，酋領阿散三珠虎符，從者金符及金幣，遣之。以新附軍三千屯田漳州。庚申，升寧都、會昌縣為州，並隸贛州路；寧陽鎮為縣，隸濟寧路；隩州巡檢司為河曲縣，隸保德州。安豐路設錄事司。以行徽政院副使王慶端為中書右丞。詔改元赦天下。免上都、大都、隆興差稅三年，給也只所部六千戶糧三月。

三月戊辰，熒惑犯井。己巳，完澤等奏定銓調選法。庚午，以陜西行省平章也先鐵木而為中書平章政事，中書省左丞梁暗都剌為中書省右丞。癸酉，太陰掩軒轅大星。畋於柳林。免武當山新附軍徭賦。甲戌，西蕃寇階州，陜西行省平章脫列伯以兵進討，其黨悉平，留軍五百人戍之。詔各省合並鎮守軍，福建所置者合為五十三所，江浙所置者合為二百二十七所。丙子，車駕幸上都。丁丑，封諸王鐵木而不花為鎮西武靖王，賜駝紐印。以江西省左丞八都馬辛為中書左丞。庚辰，札魯忽赤脫而速受賂，為其奴所告，毒殺其奴，坐棄市。乙酉，遣阿里以鈔八萬錠糴糧和林。丁亥，禁正月至七月捕獵，大都八百里內亦如之。庚寅，立江淮等處財賦總管府及提舉司。賜諸王岳木忽而及兀魯思不花金各百兩，兀魯思不花母阿不察等金五百兩，銀鈔有差。賜稱海匠戶市農具鈔二萬二千九百餘錠，及牙忽都所部貧戶萬錠，別吉韂匠萬九百餘錠。五臺山佛寺成，皇太后將親往祈祝，監察御史李元禮上封事止之。歸德、徐、邳、汴梁諸縣水，免其田租。道州旱，遼陽饑，並發粟賑之。岳木忽而及兀魯思不花所部民饑，以乳牛牡馬濟之。

夏四月癸巳朔，日有食之。丙申，中書省、御史臺臣言：「阿老瓦丁及崔彧條陳臺憲諸事，臣等議，乞依舊例。御史臺不立選，其用人則於常調官選之，惟監察御史首領官，令御史臺自選。各道廉訪司必擇蒙古人為使，或闕，則以色目世臣子孫為之，其次參以色目、漢人。又合剌赤、阿速各舉監察御史非便，亦宜止於常選擇人。各省文案，行臺差官檢核。宿衛近侍，奉特旨令臺憲擢用者，必須明奏，然後任之。行臺御史秩滿而有效績者，或遷內臺，或呈中書省遷調，廉訪司亦如之；其不稱職者，省、臺擇人代之。未歷有司者，授以牧民之職；經省、臺同選者，聽御史臺自調。中書省或用臺察之人，亦宜與御史臺同議，各官府憲司官，毋得輒入體察。今擬除轉運鹽使司外，其餘官府悉依舊例。」制曰：「可。」壬寅，賜兀魯思不花圓符。賜暹國、羅斛來朝者衣服有差。賜牙忽都部鈔萬錠，給岳木忽而所部和林屯田種，以米二千石賑應昌府。

五月丙寅，河決汴梁，發民三萬餘人塞之。戊辰，安南國遣使來朝。追收諸位下為商者制書、驛券。命回回人在內郡輸商稅。給鈔千錠建臨洮佛寺。詔強盜奸傷事主者，首從悉誅；不傷事主，止誅為首者，從者剌配，再犯亦誅。給葛蠻安撫司驛券一。辛未，遂寧州軍戶任福妻一產三男，給復三歲。癸酉，太白犯鬼積尸氣。乙亥，太陰犯房。丁丑，禁民間捕鬻鷹鷂。庚寅，平伐酋領內附，乞隸於亦乞不薛，從之。各路平準行用庫，舊制選部民富有力者為副，命自今以常調官為之，隸行省者從行省署用。上思州叛賊黃勝許遣其子志寶來降。漳河溢，損民禾稼。饒州鄱陽、樂平及隆興路水。亦乞列等二站饑，賑米一百五十石。六月甲午，諸王也裡乾遣使乘驛祀五岳、四瀆，命追其驛券，仍切責之。以湖廣行省參政崔良知廉貧，特賜鹽課鈔千錠。給和林軍需鈔十萬錠。乙未，太白晝見。戊戌，平伐九寨來降，立長官司。己酉，令各部宿衛士輸上都、隆興糧各萬五千石於北地。甲寅，罷亦奚不薛歲貢馬及氈衣。丙辰，監察御史斡羅失剌言：「中丞崔彧兄在先朝嘗有罪，還其所籍家產非宜。又買僧寺水碾違制。」帝以其妄言，笞之。詔僧道犯奸盜重罪者，聽有司鞫問。賜諸王也裡乾等從者鈔二萬錠，朵思麻一十三站貧民五千餘錠。是月，平灤路蟲食桑，歸德徐、邳州蝗，太原風、雹，河間、大名路旱，和州歷陽縣江漲，漂沒廬舍萬八千五百餘家。以糧四千餘石賑廣平路饑民，萬五千石賑江西被水之家，二百九十餘石賑鐵裡乾等四站饑戶。

秋七月庚午，太陰犯房。辛未，賜諸王脫脫、孛羅赤、沙禿而鈔二千錠，所部八萬四千餘錠，撒都失裏千錠，所部二萬餘錠。罷蒙古軍萬戶府入曲先塔林都元帥府。癸未，增晉王所部屯田戶。甲申，增中御府官一員。賜馬八兒國塔喜二珠虎符。詔出使招諭者授以招諭使、副；諸取藥物者，授以會同館使、副，但降旨差遣，不給制命。丙戌，以八兒思禿倉糧隸上都留守司，招籍宋兩江鎮守軍。丁亥，免上都酒課三年。賜諸王不顏鐵木而及其弟伯真孛羅鈔四千錠，所部八萬四千八百餘錠，仍給糧一年。寧海州饑，以米九千四百餘石賑之。河決杞縣蒲口。郴州路、耒陽州、衡州之酃縣大水山崩，溺死三百餘人。懷州武陟縣旱。

八月庚子，詔合伯留軍五千屯守，令孛來統其餘眾以歸。丁未，命諸王阿只吉自今出獵，悉自供具，毋傷民力。丁巳，妖星出奎。揚州、淮安、寧海州旱，真定、順德、河間旱、疫，池州、南康、寧國、太平水。九月辛酉朔，妖星復犯奎。壬戌，八番、順元等處初隸湖廣，後改隸雲南，雲南戍兵不至，其屯駐舊軍逃亡者眾，仍命湖廣行省遣軍代之。甲子，八百媳婦叛，寇徹里，遣也先不花將兵討之。丙寅，詔恤諸郡水旱疾疫之家，罷括兩淮民田。汰諸王來大都者及宿衛士冗員。丁卯，命平章伯顏專領給賜孤老衣糧。壬午，車駕還大都。己丑，增海漕為六十五萬石。罷南丹州安撫司，立慶遠南丹溪洞等處軍民安撫司。詔邊遠官已嘗優升品級而托他事不起者，奪其所升官。平珠、六洞蠻及十部洞蠻皆來降，命以蠻夷官授之。給衛士牧馬外郡者糧，令毋仰食於民。以札魯忽赤所追贓物輸中書省。衛輝路旱、疫，澧州、常德、饒州、臨江等路，溫之平陽、瑞安二州大水，鎮江之丹陽、金壇旱，並以糧給之。

冬十月甲午，詔諸遷轉官注闕二年。丁酉，有事於太廟。辛丑，減上都商稅歲額為三千錠。溫州陳空崖等以妖言伏誅。癸丑，免陜西鹽戶差稅，罷其所給米。乙卯，瓜哇遣失剌班直木達奉表來降。戊午，太白經天。增吏部尚書一員。以朵甘思十九站貧乏，賜馬牛羊有差。廬州路無為州江潮泛溢，漂沒廬舍。歷陽、合肥、梁縣及安豐之蒙城、霍丘自春及秋不雨，揚州、淮安路饑，韶州、南雄、建德、溫州皆大水，並賑之。

十一月壬戌，禁權豪、僧、道及各位下擅據礦炭山場。罷順德、彰德、廣平等路五提舉司，立都提舉司二，升正四品，設官四員，直隸中書戶部。衛輝路提舉司隸廣平彰德都提舉司，真定鐵冶隸順德都提舉司。罷保定紫荊關鐵治提舉司，還其戶八百為民。癸亥，詔自今田獵始自九月。高麗王王昛告老，乞以爵與其子謜。福建行省遣人覘琉求國，俘其傍近百人以歸。戊辰，增太廟牲用馬。庚午，籍唐兀軍入樞密院。辛未，曹州禹城進嘉禾，一莖九穗。丁丑，詔以高麗王世子謜為開府儀同三司、征東行中書省左丞相、駙馬、上柱國、高麗國王，仍加授王昛為推忠宣力定遠保節功臣、開府儀同三司、太尉、駙馬、上柱國、逸壽王。增烏撒烏蒙等處宣慰使一員，以孛羅歡為之。賜諸王兀魯德不花金千兩、銀萬五千兩、鈔萬錠。徙大同路軍儲所於紅城。以河南行省經用不足，命江浙行省運米二十萬石給之。總帥汪惟和以所部軍屯田沙州、瓜州，給中統鈔二萬三千二百餘錠置種、牛、田具。大都路總管沙的坐贓當罷，帝以故臣子，特減其罪，俾仍舊職。崔彧言不可復任，帝曰：「卿等與中書省臣戒之，若後復然，則置爾死地矣。」戊子，太白經天。增晉王內史一員，尚乘寺卿一員。賜藥木忽而金一千二百五十兩、銀一萬五千兩、鈔一萬二千錠。常德路大水，常州路及宜興州旱，並賑之。

十二月癸巳，令也速帶而、藥樂罕將兵出征。丙申，徙襄賜屯田合剌魯軍於南陽，戶受田百五十畝，給種、牛、田具。戊戌，中書省臣同河南平章孛羅歡等言：「世祖撫定江南，沿江上下置戍兵三十一翼，今無一二，懼有不虞。外郡戍卒封樁錢，軍官遷延不以時取，而以己錢貸之，徵其倍息。逃亡者各處鎮守官及萬戶府並遣人追捕，皆非所宜。又富戶規避差稅冒為僧道，且僧道作商賈有妻子與編氓無異，請汰為民。宋時為僧道者，必先輸錢縣官，始給度牒，今不定制，僥幸必多。無為礬課，初歲入為鈔止一百六錠，續增至二千四百錠，大率斂富民、刻吏俸、停灶戶工本以足之，亦宜減其數。」帝曰：「礬課遣人核實，汰僧道之制，卿等議擬以聞。軍政與樞密院議之。」諸王也只里部忽剌帶於濟南商河縣侵擾居民，蹂踐禾稼，帝命詰之，走歸其部。帝曰：「彼宗戚也，有是理耶？其令也只裏罪之。」禁諸王、駙馬並權豪毋奪民田，其獻田者有刑。復立芍陂、洪澤屯田。壬寅，朝洞蠻內附，立長官司二，命楊漢英領之。甲辰，太白經天，又犯東咸。丙午，太陰犯軒轅。丁未，旌表烈婦漳州招討司知事闞文興妻王氏。戊申，增給雲南廉訪司驛券十二。甲寅，太陰犯心。乙卯，免上都至大都並宣德等十三站戶和顧和買。賜諸王忽剌出鈔千錠，所部四萬四千五百餘錠；諸王阿術、速哥鐵木而所部二萬八千九百餘錠。閏十二月壬戌，太陰犯壘壁陣。命也速帶而等出征；詔諸軍戶賣田者，由所隸官給文券。甲子，福建平章高興言：「漳州漳浦縣大梁山產水晶，乞割民百戶採之。」帝曰：「不勞民則可，勞民勿取。」壬申，徙乃顏民戶於內地。定燕禿忽思所隸戶差稅，以三分之一輸官。賜忽剌出所部鈔萬錠。癸酉至丙子，太白犯建星。己卯，賜不思塔伯千戶等鈔約九萬錠。淮東饑，遣參議中書省事於章發廩賑之，弛湖泊之禁，仍聽正月捕獵。平伐等蠻未附，播州宣撫使楊漢英請以己力討之，命湖廣省答剌罕從宜收撫。瓜州屯田軍萬人貧乏，命減一千，以張萬戶所領兵補之。甲申，增兩淮屯田軍為二萬人。賜諸王阿牙赤鈔千錠，所部一萬一千餘錠，藥樂罕等所部七萬錠，暗都剌火者所部四萬餘錠。般陽路饑疫，給糧兩月。是歲，濟南及金、復州水、旱，大都之檀州、順州，遼陽、沈陽、廣寧水，順德、河間、大名、平陽旱。河間之樂壽、交河疫，死六千五百餘人。斷大闢百七十五人。

二年春正月壬辰，詔以水旱減郡縣田租十分之三，傷甚者盡免之，老病單弱者差稅並免三年。禁諸王、公主、駙馬受諸人呈獻公私田地及擅招戶者。丙申，遣使閱諸省兵。丁酉，置汀州屯田。辛丑，御史臺臣言：「諸轉運司案牘，例以歲終檢覆。金穀事繁，稽照難盡，奸偽無從知之。其未終者，宜聽憲司於明年檢覆。」從之。乙巳，以糧十萬石賑北邊內附貧民。己酉，建康、龍興、臨江、寧國、太平、廣德、饒池等處水，發臨江路糧三萬石以賑，仍弛澤梁之禁，聽民漁採。遣所俘琉求人歸諭其國，使之效順。並土蕃、碉門安撫司、運司，改為碉門魚通黎雅長河西寧遠軍民宣撫司。以翰林王惲、閻復、王構、趙與票、王之綱、楊文鬱、王德淵，集賢王顒、宋渤、盧摯、耶律有尚、李泰、郝採、楊麟，皆耆德舊臣，清貧守職，特賜鈔二千一百餘錠。給西平王奧魯赤部民糧三月，晉王秫米五百石，所部鈔十二萬錠，戍和林高麗、女直、漢軍三萬錠。

二月戊午朔，詔樞密院合並貧難軍戶。辛酉，歲星、熒惑、太白聚危，熒惑犯歲星。壬戌，徙重慶宣慰司都元帥府於成都，立軍民宣慰司都元帥府於福建。乙丑，立浙西都水庸田司，專主水利。以中書右丞、徽政院副使張九思為平章政事，與中書省事。丁卯，改泉州為泉寧府。己巳，畋于漷州。辛未，太陰犯左執法。並江西省元分置軍為六十四所。丙子，太陰犯心。帝諭中書省臣曰：「每歲天下金銀鈔幣所入幾何，諸王、駙馬賜與及一切營建所出幾何，其會計以聞。」右丞相完澤言：「歲入之數，金一萬九千兩，銀六萬兩，鈔三百六十萬錠，然猶不足於用，又於至元鈔本中借二十萬錠，自今敢以節用為請。」帝嘉納焉。罷中外土木之役。癸未，詔諸王、駙馬毋擅祀岳鎮海瀆；申禁諸路軍及豪右人等，毋縱畜牧損農。乙酉，車駕幸上都。罷建康金銀銅冶轉運司，還淘金戶於元籍，歲辦金悉責有司。詔廉訪司作成人材，以備選舉。禁諸王從者假控鶴佩帶擾民。詔諸郡凡民播種怠惰及有司勸課不至者，命各道廉訪司治之。減行省平章為二員。丙子，以梁德珪為中書平章政事，楊炎龍為中書右丞。賜瓜忽而所部鈔三十萬錠，近侍伯顏鐵木而等三萬錠，也先鐵木而等市馬價三萬四千四百餘錠，鎮南王脫歡六萬錠。浙西嘉興、江陰，江東建康溧陽、池州水、旱，並賑恤之。湖廣省漢陽、漢川水，免其田租。甘肅省沙州鼠傷禾稼，大都檀州雨雹，歸德等處蝗。

三月丁亥朔，罷大名路故河堤堰歲入隆福宮租鈔七百五十錠。申禁官吏受賂詣諸司首者，不得輒受。戊子，詔僧人犯奸盜詐偽，聽有司專決，輕者與僧官約斷，約不至者罪之。庚寅，命各萬戶出征者，其印令副貳掌之，不得付其子弟，違法行事。以兩淮閑田給蒙古軍。壬子，御史臺臣言：「道州路達魯花赤阿林不花、總管周克敬虛申麥熟，不賑饑民，雖經赦宥，宜降職一等。」從之。壬子，詔加封東鎮沂山為元德東安王，南鎮會稽山為昭德順應王，西鎮吳山為成德永靖王，北鎮醫巫閭山為貞德廣寧王，歲時與岳瀆同祀，著為令式。

夏四月戊午，遣征不剌壇軍還本部。庚申，以也速帶而擅調甘州戍軍，遣伯顏等笞之。賜大都守門合赤剌等鈔九萬錠，織工四萬四千錠。發慶元糧五萬石，減其直以賑饑民。江南、山東、江浙、兩淮、燕南屬縣百五十處蝗。

五月辛卯，罷海南黎兵萬戶府及黎蠻屯田萬戶府，以其事入瓊州路軍民安撫司。罷蕁麻林酒稅羨餘。壬辰，以中書右丞何榮祖為平章政事，與中書省事，湖廣左丞八都馬辛為中書右丞。淮西諸郡饑，漕江西米二十萬石以備賑貸。命中書省遣使監云南、四川、海北海南、廣西兩江、廣東、福建等處六品以下選。戊戌，太陰犯心。壬寅，平灤路旱，發米五百石，減其直賑之。己酉，諸王念不列妃扎忽真詐增所部貧戶，冒支鈔一萬六百餘錠，遣扎魯忽赤同王府官追之。衛輝、順德旱，大風損麥，免其田租一年。詔總帥汪惟正所轄二十四城，有安西王、諸王等並朵思麻來寓者，與編戶均當賦役。耽羅國以方物來貢。撫州之崇仁星隕為石。復致用院。置和林宣慰司都元帥府，以忽剌出、耶律希周、納鄰合剌並為宣慰使都元帥，佩虎符。給兩都八剌合赤鈔各三萬錠。六月庚申，御史臺臣言：「江南宋時行兩稅法，自阿里海牙改為門攤，增課錢至五萬錠。今宣慰張國紀請復科夏稅，與門攤並徵，以圖升進，湖、湘重罹其害。」帝命中書趣罷之。禁權豪、斡脫括大都漕河舟楫。西臺侍御史脫歡以受賂不法罷。禁諸王擅行令旨，其越例開讀者，並所遣使拘執以聞。壬戌，太陰犯角。詔陜西諸色戶與民均當徭役，申嚴陜西運司私鹽之禁。置奉宸庫。賜諸王岳木忽而金一千二百五十兩，兀魯思不花並其母一千兩，銀、鈔有差。山東、河南、燕南、山北五十處蝗，山北遼東道大寧路金源縣蝗。

秋七月癸巳，太陰犯心。汴梁等處大雨，河決壞堤防，漂沒歸德數縣禾稼、廬舍，免其田租一年。遣尚書那懷、御史劉賡等塞之，自蒲口首事，凡築九十六所。壬寅，詔諸王、駙馬及諸近侍，自今奏事不經中書，輒傳旨付外者，罪之。高麗王王謜擅命妄殺，詔遣中書右丞楊炎龍、僉樞密院事洪君祥召其入侍，以其父昛仍統國政。賜諸王亦憐真等金、銀、鈔有差。江西、江浙水，賑饑民二萬四千九百有奇。

八月壬戌，太陰犯箕。癸未，給四川出征蒙古軍馬萬匹。九月己丑，聖誕節，駐蹕阻媯之地，受諸王百官賀。交趾、瓜哇、金齒國各貢方物。給和林更戍軍牛、車。丙申，車駕還大都。辛丑，太陰犯五車南星。命廣海、左右江戍軍依舊制以二年或三年更代。癸卯，太陰犯五諸侯。樞密副使塔剌忽帶犯贓罪，命御史臺鞫之。己酉，太陰犯左執法。庚戌，吉、贛立屯田；減中外冗員。

冬十月甲寅朔，增海漕米為七十萬石。壬戌，太白犯牽牛。置蒙古都萬戶府於鳳翔，立平珠、六洞蠻夷長官司二，設土官四十四員。戊寅，太陰犯角距星。令御史臺檢劾樞密院案牘。賜諸王岳木忽而、兀魯忽不花所部糧五萬石；控鶴七百人，賜鈔五百錠。

十一月庚寅，安南貢方物。丙申，知樞密院那懷言：「常例文移，乞令副樞以下署行。」從之。罷雲南行御史臺，置肅政廉訪司。己亥，太陰犯輿鬼。辛丑，辰星犯牽牛。罷徐、邳爐冶所進息錢。壬寅，太陰犯右執法。以中書右丞王慶端為平章政事。賜和林軍校幣六千匹，衣帽等物有差。

十二月戊午，太白經天。己未，填星犯輿鬼。乙丑，太白犯歲星，太陰犯熒惑。括諸路馬，除牝孕攜駒者，齒三歲以上並拘之。賜朵而朵海所部鈔八十五萬錠。庚午，鎮星入輿鬼，太陰犯上將。辛未，增置各路推官，專掌刑獄，上路二員，下路一員。詔諸逃軍復業者免役三年。江浙行省平章政事答剌罕升左丞相。甲戌，彗出子孫星下。己卯，太陰犯南斗。辛巳，命廉訪司歲舉所部廉幹者各二人。詔和市價直隨給其主，違者罪之。定諸稅錢三十取一，歲額之上勿增。揚州、淮安兩路旱、蝗，以糧十萬石賑之。給陣亡軍妻子衣糧。免內郡賦稅。諸王小薛所部三百餘戶散處鳳翔，以潞州田二千八百頃賜之。釋在京囚二百一十九人。

本紀第二十　成宗三

三年春正月癸未朔，暹番、沒剌由、羅斛諸國各以方物來貢，賜暹番世子虎符。丙戌，太陰犯太白。己丑，中書省臣言：「天變屢見，大臣宜依故事引咎避位。」帝曰：「此漢人所說耳，豈可一一聽從耶？卿但擇可者任之。」庚寅，詔遣使問民疾苦。除本年內郡包銀、俸鈔，免江南夏稅十分之三，增給小吏俸米。置各路惠民局，擇良醫主之。封藥木忽而為定遠王，賜金印。命中書省：自今後妃、諸王所需，非奉旨勿給；各位擅置官府，紊亂選法者，戒飭之。辛卯，詔諸行省謹視各翼病軍。浙西肅政廉訪使王遇犯贓罪，托權幸規免，命御史臺鞫治之。壬辰，安置高麗陪臣趙仁規於安西、崔沖紹於鞏昌，並笞而遣之，以正其附王言原擅命妄殺之罪，復以王昛為高麗王，遣工部尚書也先鐵木而、翰林待制賈汝舟齎詔往諭之。追收別鐵木而、脫脫合兒魯行軍印。中書省臣言：「比年公帑所費，動輒巨萬，歲入之數，不支半歲，自餘皆借及鈔支。臣恐理財失宜，鈔法亦壞。」帝嘉納之。仍令諭月赤察而等自今一切賜與皆勿奏。癸巳，以江南軍數多闕，官吏因而作弊，詔禁飭之。以答剌罕哈剌哈孫為中書左丞相。丁酉，太陰犯西垣上將。戊戌，太陰犯右執法。辛丑，括諸路馬，隸蒙古軍籍者免之。乙巳，太白經天。

二月癸丑朔，車駕幸柳林。丁巳，完澤等奏銓定省部官，以次引見，帝皆允之，仍諭六部官曰：「汝等事多稽誤，朕昔未知其人為誰。今既閱視，且知姓名，其洗心滌慮，各欽乃職。復蹈前失，罪不汝貸。」罷四川、福建等處行中書省，陜西行御史臺，江東、荊南、淮西三道宣慰司。置四川、福建宣慰司都元帥府及陜西漢中道肅政廉訪司。廣和林、甘州城。詔縉山縣民戶為勢家所蔽者，悉還縣定籍。壬戌，詔諭江浙、河南北兩省軍民。乙巳，熒惑犯五諸侯。壬申，加解州鹽池神惠康王曰廣濟，資寶王曰永澤；泉州海神曰護國庇民明著天妃；浙西鹽官州海神曰靈感弘祐公；吳大夫伍員曰忠孝威惠顯聖王。金齒國遣使來貢方物。庚辰，車駕幸上都。

三月癸巳，緬國世子信合八的奉表來謝賜衣，遣還。命妙慈弘濟大師、江浙釋教總統補陀僧一山齎詔使日本，詔曰：「有司奏陳：向者世祖皇帝嘗遣補陀禪僧如智及王積翁等兩奉璽書通好日本，咸以中途有阻而還。爰自朕臨御以來，綏懷諸國，薄海內外，靡有遐遺，日本之好，宜復通問。今如智已老，補陀僧一山道行素高，可令往諭，附商舶以行，庶可必達。朕特從其請，蓋欲成先帝遺意耳。至於惇好息民之事，王其審圖之。」甲午，命何榮祖等更定律令。詔軍官受贓罪，重者罷職，輕者降其散官，或決罰就職停俸，期年許令自效。戊戌，熒惑犯輿鬼。升御史臺殿中司秩五品。乙巳，行御史臺劾平章教化受財三萬餘錠，教化復言平章的裡不花領財賦時盜鈔三十萬錠，及行臺中丞張閭受李元善鈔百錠，敕俱勿問。戊申，減江南諸道行臺御史大夫一員，賜和林軍鈔十萬錠。

夏四月辛亥朔，駙馬蠻子臺所部匱乏，以糧十三萬石賑之。己未，太陰犯上將。丙寅，填星犯輿鬼，太陰犯心。庚午，申嚴江浙、兩淮私鹽之禁，巡捕官驗所獲遷賞。辛未，禁和林戍軍竄名他籍。自通州至兩淮漕河，置巡防捕盜司凡十九所。己卯，以禮部尚書月古不花為中書左丞。賜和林軍鈔五十萬錠、帛四十萬匹、糧二萬石，仍命和林宣慰司市馬五千匹給之。遼東開元、咸平蒙古、女直等人乏食，以糧二萬五百石、布三千九百匹賑之。

五月壬午，罷江南諸路釋教總統所。丙申，太陰犯南斗。海南速古臺、速龍探、奔奚里諸番以虎象及桫羅木舟來貢。己亥，太白犯畢。庚子，免山東也速帶而牧地歲輸粟之半，禁阿而剌部毋於廣平牧馬。庚子，復征東行中書省，以福建平海省平章政事闊里吉思為平章政事。是月，鄂、岳、漢陽、興國、常、澧、潭、衡、辰、沅、寶慶、常寧、桂陽、茶陵旱，免其酒課、夏稅；江陵路旱、蝗，弛其湖泊之禁；仍並以糧賑之。六月辛亥，兀魯兀敦慶童擅殺所部軍之逃亡者，命樞密院戒之。癸丑，罷大名路所獻黃河故道田輸租。戊午，申禁海商以人馬兵仗往諸番貿易者。以福建州縣官類多色目、南人，命自今以漢人參用。禁福建民冒稱權豪佃戶，規免門役。庚申，太陰掩房。丁卯，熒惑犯右執法。壬申，歲星晝見。賜和林戍軍鈔一百四十萬錠，鷹師五十萬一千餘錠。

秋七月己卯朔，太白犯井。庚辰，中書省臣言：「江南諸寺佃戶五十餘萬，本皆編民，自楊總攝冒入寺籍，宜加厘正。」從之。丙申，揚州、淮安屬縣蝗，在地者為鶖啄食，飛者以翅擊死，詔禁捕鶖。丁未，太陰犯輿鬼。

八月己酉朔，日有食之。丁巳，太陰犯箕。戊辰，太白犯軒轅大星。己巳，太陰犯五車星。賜定遠王藥木忽而所部鈔萬五千錠。是月，汴梁、大都、河間水，隆興、平灤、大同、宣德等路雨雹。九月癸未，聖誕節，駐蹕古柵，受諸王百官賀。庚寅，置河東山西鐵冶提舉司。壬辰，流星色赤，尾長丈餘，其光燭地，起自河鼓，沒於牽牛之西，有聲如雷。癸巳，罷括宋手號軍。乙未，太陰犯昴距星。丁酉，太白犯左執法。己亥，車駕還大都。揚州、淮安旱，免其田租。

冬十月戊申朔，有事於太廟。壬子，冊伯岳吾氏為皇后。甲寅，復立海北海南道肅政廉訪司。山東轉運使阿里沙等增課鈔四萬一千八百錠，賜錦衣人一襲。丙子，太陰犯房。賜禿忽魯不花等所部戶鈔三萬七千餘錠，橐駝戶十萬二千餘錠。以淮安、江陵、沔陽、揚、廬、隨、黃旱，汴梁、歸德水，隴、陜蝗，並免其田租。

十一月庚辰，置浙西平江湖渠閘堰凡七十八所。禁和林釀酒。乙酉，太白犯房。戊子，釋囚二十人。丁酉，浚太湖及澱山湖。己亥，賜隆福宮牧駝者鈔十萬二千錠，諸王合帶部十萬錠，雲南王也先鐵木而及所部三萬八千錠，和林戍軍一百四十萬餘錠、幣帛二萬九千匹。杭州火，江陵路蝗，並發粟賑之。

十二月己酉，徙鎮巢萬戶府戍沅、靖，毗陽萬戶府戍辰州，均州萬戶府戍常德、澧州。賜諸王岳忽難銀印。丙寅，詔各省戍軍輪次放還二年供役。升宣徽院為從一品。癸酉，詔中書省貨財出納，自今無券記者勿與。以守司徒、集賢院使、領太史院事阿魯渾撒里為平章政事。賜諸王六十、脫脫等鈔一萬三千餘錠，四怯薛衛士五萬二千餘錠，千戶撒而兀魯所部四萬錠。淮安、揚州饑，甘肅亦集乃路屯田旱，並賑以糧。

四年春正月丙申，申嚴京師惡少不法之禁，犯者黥剌，杖七十，拘役。辛丑，詔蒙古都元帥也速答而非奉旨勿擅決重刑。命和林戍軍借斡脫錢者，止償其本。癸卯，復淮東漕渠。賜諸王塔失鐵木而金印。賜翰林承旨僧家鈔五百錠，以養其母。賜諸王木忽難所部一萬二千餘錠，八魯剌思等部六萬錠。

二月丁未朔，日有食之。乙卯，遣使祠東嶽。丙辰，皇太后崩，明日祔葬先陵。戊午，太陰犯軒轅。壬戌，帝諭何榮祖曰：「律令良法也，宜早定之。」榮祖對曰：「臣所擇者三百八十條，一條有該三四事者。」帝曰：「古今異宜，不必相沿，但取宜於今者。」甲戌，發粟十萬石賑湖北饑民，仍弛山澤之禁。罷稱海屯田，改置於呵札之地，以農具、種實給之。乙亥，車駕幸上都。置西京太和嶺屯田。立烏撒、烏蒙等郡縣，並會理泗川西州為二，置維摩州。丙子，命李庭訓練各衛軍士。賜晉王所部鈔四萬錠。

三月乙未，寧國、太平兩路旱，以糧二萬石賑之。

夏四月丙午朔，詔雲南行省厘革積弊。壬子，高郵府寶應縣民孫奕妻硃一產三男，蠲復三年。丙辰，置五條河屯田。丁巳，免今年上都、隆興絲銀，大都差稅地租。賜諸王也滅乾鋈金印。緬國遣使進白象。戊午，參政張頤孫及其弟珪等伏誅於龍興市。頤孫初為新淦富人胡制機養子，後制機自生子而死，頤孫利其貲，與珪謀殺之，賂郡縣吏獲免。其僕胡忠訴主之冤於官，乃誅之，其貲悉還胡氏。以中書省斷事官不蘭奚為平章政事。賜皇侄海山所統諸王戍軍馬二萬二千九百餘匹。

五月癸未，左丞相答剌罕遣使來言：「橫費不節，府庫漸虛。」詔自今諸位下事關錢穀者，毋輒入聞。帝諭集賢大學士阿魯渾撒裡等曰：「集賢、翰林乃養老之地，自今諸老滿秩者升之，勿令輒去，或有去者，罪將及汝。其諭中書知之。」增云南至緬國十五驛，驛給圓符四、驛券十二。甲午，太陰犯壘壁陣。辛丑，太白犯輿鬼，太陰犯昴。復延慶司。賜諸王也只里部鈔二萬錠，八憐脫列思所隸戶六萬五千餘錠。是月，同州、平灤、隆興雹，揚州、南陽、順德、東昌、歸德、濟寧、徐、濠、芍陂旱、蝗，真定、保定、大都通、薊二州水。六月己酉，詔立緬國王子窟麻剌哥撒八為緬國王，賜以銀印及金銀器皿衣服等物。丙辰，以太傅月赤察而為太師，完澤為太傅，皆賜之印。丁巳，太白犯填星。御史中丞不忽木卒，貧無以葬，賜鈔五百錠。甲子，置耽羅總管府。詔各省自今非奉命毋擅役軍。以和林都元帥府兼行宣慰司事。吊吉而、瓜哇、暹國、蘸八等國二十二人來朝，賜衣遣之。

秋七月甲戌朔，右丞相完澤請上徽仁裕聖皇后謚寶冊。乙酉，緬國阿散哥也弟者蘇等九十一人各奉方物來朝，詔命餘人留安慶，遣者蘇來上都。辛卯，熒惑犯井。加乳母冀國夫人韓氏為燕冀國順育夫人，石抹氏為冀國夫人。杭州路貧民乏食，以糧萬石減其直糶之。

八月癸卯朔，更定廕敘格，正一品子為正五，從五品子為從九，中間正從以是為差，蒙古、色目人特優一級。置廣東鹽課提舉司。癸丑，太陰犯井。庚申，緬國阿散吉牙等昆弟赴闕，自言殺主之罪；罷征緬兵。甲子，辰星犯靈臺上星。大名之白馬縣旱。

閏八月庚辰，熒惑犯輿鬼。庚子，車駕還大都。以中書右丞賀仁傑為平章政事。賜晉王所部糧七萬石。

九月戊午，太白犯鬥。壬戌，太陰犯輿鬼。曹州探馬赤軍與民訟地百二十頃，詔別以鄰近官田如數給之。廣東英德州達魯花赤脫歡察而招降群盜二千餘戶，升英德州為路，立三縣，以脫歡察而為達魯花赤兼萬戶以鎮之。甲子，太白犯鬥。改中御府為中政院。賜諸王出伯所部鈔萬五千四百餘錠。建康、常州、江陵饑民八十四萬九千六十餘人，給糧二十二萬九千三百九十餘石。

冬十月癸酉朔，有事於太廟。

十一月壬寅朔，詔頒寬令，免上都、大都、隆興大德五年絲銀、稅糧，附近秣養馬駝之郡免稅糧十分之三，其餘免十分之一；徒罪各減一半，杖罪以下釋之；江北荒田許人耕種者，元擬第三年收稅，今並展限一年，著為定例。並遼陽省所轄狗站、牛站為一，仍給鈔以賙其乏。命省、臺差官同昔寶赤鞫和林運糧稽遲未至者。真定路平棘縣旱。

十二月癸酉，御史臺臣言：「所糾官吏與有司同審，所以事沮難行，乞依舊制。中書凡有改作，輒令監察御史同往，非宜，自今非奉旨勿遣。」皆從之。庚寅，熒惑犯軒轅。癸巳，太陰犯房距星。晉州達魯花赤捏古伯紿稱母喪，歸迎其妻。事聞，詔以其斁傷彞倫，罷職不敘。遣劉深、合剌帶、鄭祐將兵二萬人徵八百媳婦，仍敕云南省每軍十人給馬五匹，不足則補之以牛。賜諸王忻都部鈔五萬錠，兀魯思不花等四部二十一萬九千餘錠，西都守城軍二萬八千餘錠。賑建康、平江、浙東等處饑民糧二十二萬九千三百餘石。

五年春正月己酉，太陰犯五車。庚戌，給徵八百媳婦軍鈔，總計九萬二千餘錠。壬子，太陰犯輿鬼積尸氣。奉安昭睿順聖皇后御容於護國仁王寺。罷檀、景兩州採金鐵冶提舉司，以其事入都提舉司。御史臺臣言：「官吏犯贓及盜官錢，事覺避罪逃匿者，宜同獄成。雖經原免，亦加降黜，庶奸偽可革。」從之。丙寅，以兩淮鹽法澀滯，命轉運司官兩員分司上江以整治之，仍頒印及驛券。辛酉，太陰犯心。

二月己卯，太陰犯輿鬼。以劉深、合剌帶並為中書右丞，鄭祐為參知政事，皆佩虎符。分雲南諸路行中書省事，仍置理問官二員，郎中、員外郎、都事各一員，給圓符四、驛券二十。罷福建織繡提舉司。增河間轉運司鹽為二十八萬引，罷其所屬清、滄、深三鹽司。丁亥，立徵八百媳婦萬戶府二，設萬戶四員，發四川、雲南囚徒從軍。乙未，詔廉訪司官非親喪遷葬及以病給告者，不得離職；或以地遠職卑受任不赴者，臺憲勿復用。丙申，給脫脫等部馬萬匹。丁酉，車駕幸上都。詔飭云南行中書省減內外諸司官千五百一十四員，增江浙戍兵。戊戌，賜昭應宮、興教寺地各百頃，興教仍賜鈔萬五千錠；上都乾元寺地九十頃，鈔皆如興教之數；萬安寺地六百頃，鈔萬錠；南寺地百二十頃，鈔如萬安之數。己亥，凡軍士殺人奸盜者，令軍民官同鞫。永寧路總管雄挫來朝，獻馬三十餘匹，賜幣帛有差。

三月甲辰，收故軍官金銀符。戊申，太陰犯御女。己酉，罷陜西路拘榷課稅所。壬子，賜諸王也孫等鈔一萬八千五百錠。戊午，馬來忽等海島遣使來朝，賜金素幣有差。給和林貧乏軍鈔二十萬錠，諸王藥木忽而所部萬五千九百餘錠。丁卯，熒惑犯填星。己巳，熒惑、填星相合。詔戒飭中外官吏。命遼陽行省平章沙藍將萬人駐夏山後，人備馬二匹，官給其直。

夏四月壬申，太陰犯東井。癸酉，遣禿剌鐵木而等犒和林軍。壬午，以晉王甘麻剌所部貧乏，賜鈔四十萬錠。調雲南軍徵八百媳婦。癸巳，禁和林釀酒，其諸王、駙馬許自釀飲，不得沽賣。是月，大都、彰德、廣平、真定、順德、大名、濮州蟲食桑。

五月，商州隕霜殺麥。河南妖賊丑斯等伏誅。己酉，給月裏可里軍駐夏山後者市馬鈔八萬八千七百餘錠。辛亥，遣怯列亦帶脫脫帥師征四川。癸丑，太陰犯南斗。乙卯，熒惑犯右執法。丙辰，曲靖等路宣慰使兼管軍萬戶忽林失來朝。壬戌，雲南土官宋隆濟叛。時劉深將兵由順元入雲南，雲南右丞月忽難調民供饋，隆濟因紿其眾曰：「官軍徵發汝等，將盡剪發黥面為兵，身死行陣，妻子為虜。」眾惑其言，遂叛。丙寅，詔雲南行省自願徵八百媳婦者二千人，人給貝子六十索。丁卯，太白犯井。六月乙亥，平江等十有四路大水，以糧二十萬石隨各處時直賑糶。開中慶路昆陽州海口。甲申，歲星犯司怪。丙戌，宋隆濟率貓、狫、紫江諸蠻四千人攻楊黃寨，殺掠甚眾。己丑，緬王遣使獻馴象九。壬辰，宋隆濟攻貴州，知州張懷德戰死。梁王遣雲南行省平章幢兀兒、參政不蘭奚將兵御之，殺賊酋撒月，斬首五百級。癸巳，太白犯輿鬼，歲星犯井。甲午，太白犯輿鬼。賜諸王念不烈妃札忽而真所部鈔二十萬錠。是月，汴梁、南陽、衛輝、大名、濮州旱，大都路水，順德、懷孟蝗。

秋七月戊戌朔，晝晦，暴風起東北，雨雹兼發，江湖泛溢，東起通、泰、崇明，西盡真州，民被災死者不可勝計，以米八萬七千餘石賑之。己亥，增階、沙二州戍軍。庚子，籍安西王所侵占田、站等四百餘戶為民，賜寧遠王闊闊出所部鈔二萬三千餘錠。乙巳，遼陽省大寧路水，以糧千石賑之。丙午，歲星犯井。丁未，命御史大夫禿忽赤整飭臺事。詔軍官受贓者與民官同例，量罪大小殿黜。命監察御史審覆札魯忽赤罪囚，檢照蒙古翰林院案牘。戊申，立耽羅軍民萬戶府。諸王也滅乾薨，以其子八八剌嗣。己酉，詔諸司嚴禁盜賊。辛亥，太陰犯壘壁陣。賜諸王出伯等部鈔六萬錠，又給市馬直三十八萬四千錠。癸丑，詔禁畏吾兒僧、陰陽、巫覡、道人、咒師，自今有大祠禱必請而行，違者罪之。浙西積雨泛溢，大傷民田，詔役民夫二千人疏導河道，俾復其故。命雲南省分蒙古射士徵八百媳婦。庚申，辰星犯太白。癸亥，合丹之孫脫歡自北境來歸，其父母妻子皆遭殺虜，賜鈔一千四百錠。給諸王妃札忽而真及諸王出伯軍鈔四十萬錠。中書省臣言：「舊制京師州縣捕盜，止從兵馬司，有司不與，遂致淹滯。自今輕罪乞令有司決遣，重者從宗正府聽斷，庶不留獄，且民不冤。」從之。以暗伯、阿忽臺並知樞密院事。禁富豪之家役軍。詔封贈非中書省無輒奏請。稱海至北境十二站大雪，馬牛多死，賜鈔一萬一千餘錠。命御史臺檢照宣政院並僧司案牘。升太醫院為二品，以平章政事、大都護、提點太醫事脫因納為太醫院使。賜上都諸匠等鈔二十一萬七千四百錠。大都、保定、河間、濟寧、大名水，廣平、真定蝗。

八月戊辰，給軍人羊馬價及定遠王所部鈔十四萬三千錠。己巳，平灤路霖雨，灤、漆、淝、汝河溢，民死者眾，免其今年田租，仍賑粟三萬石。庚午，禿剌鐵木而等自和林犒軍還，言：「和林屯田宜令軍官廣其墾闢，量給農具，倉官宜任選人，可革侵盜之弊。」從之。甲戌，遣薛超兀而等將兵征金齒諸國，時征緬師還，為金齒所遮，士多戰死。又接連八百媳婦諸蠻，相效不輸稅賦，賊殺官吏，故皆徵之。庚辰，詔：「遣官分道賑恤。凡獄囚禁系累年，疑不能決者，令廉訪司具其疑狀，申呈省、臺詳讞，仍為定例。各路被災重者，免其差稅一年，貧乏之家，計口賑恤，尤甚者優給之。小吏犯贓者，並罷不敘。」徵緬萬戶曳剌福山等進馴象六。壬辰，太陰犯軒轅御女。乙未，填星犯太微上將。順德路水，免其田租。九月癸丑，放稱海守倉庫軍還，令以次更代。丙辰，江陵、常德、澧州皆旱，並免其門攤、酒醋課。乙酉，自八月庚辰彗出井，歷紫微垣至天市垣，凡四十六日而滅。

冬十月丙寅朔，以畿內歲饑，增明年海運糧為百二十萬石。己巳，緬王遣使入貢。戊寅，雲南武定路土官群則獻方物。癸未，太陰犯東井。壬午，車駕還大都。丙戌，以歲饑禁釀酒，弛山澤之禁，聽民捕獵。湖廣行省臣言：「海南海北道宣慰司都元帥府，不與軍務，遇有盜竊，惟行文移，比回，已不及事，今乞以其長二人領軍務。又鎮守官慢功當罰者，已有定例；獲功當賞者，乞或加散官，或授金、銀符。」皆從之。撥南陽府屯田地給新籍畏吾而戶，俾耕以自贍，仍給糧三月。丁亥，詔：「軍官既受命而不時赴者、病故不行者、被差事畢不即還者，準民官例，違限六月，選人代之，被代者期年始敘。」改鄂州路為武昌路。遣使就調雲南、四川、福建、廣東、廣西官，諭百司凡事關中書省者，毋得輒奏。權豪勢要之家佃戶貸糧者，聽於來歲秋成還之。癸巳，分碉門、黎、雅軍戍蠻夷，命陜西屯田萬戶也不乾等將之。辛卯，夜有流星大如杯，光燭地，自北起近東分為二星，沒於危宿。

十一月己亥，歲星犯東井，詔諭中書，近因禁酒，聞年老需酒之人有預市而儲之者，其無釀具者勿問。罷湖南轉運司弘州種田提舉司，以其事入有司。降容、象、橫、賓路為州，平灤金丹提舉司為管勾，升昭州為平樂府，省泌縣入唐州。丁未，遣劉國傑及也先忽都魯將兵萬人，八剌及阿塔赤將兵五千人，徵宋隆濟。減直糶米，賑京師貧民，設肆三十六所，其老幼單弱不能自存者，廩給五月。選六衛扈從漢軍習武事，仍禁萬戶以下毋令私代，犯者斷罪有差。戊申，太陰犯昴。徭人藍賴率丹陽三十六洞來降，以賴等為融州懷遠縣簿、尉。立長信寺，秩三品。

十二月甲戌，歲星犯司怪。給安西王所部軍士食，令各還其家，候春調遣。辛卯，太陰犯南斗。征東行省平章闊里吉思以不能和輯高麗罷。定強竊盜條格，凡盜人孳畜者，取一償九，然後杖之。是歲，汴梁、歸德、南陽、鄧州、唐州、陳州、和州、襄陽、汝寧、高郵、揚州、常州蝗，峽州、隨州、安陵、荊門、泰州、光州、揚州、滁州、高郵、安豐霖，汴梁之封丘、陽武、蘭陽、中牟、延津，河南澠池，蘄州之蘄春、廣濟、蘄水旱，大名、宣德、奉聖、歸德、寧海、濟寧、般陽、登州、萊州、益都、濰州、博興、東平、濟南、濱州、保定、河間、真定、大寧水。是歲，斷大闢六十一人。

六年春正月癸卯，詔千戶、百戶等自軍逃歸，先事而逃者罪死，敗而後逃者，杖而罷之，沒入其男女。乙巳，中書省臣言：「廣東宣慰副使脫歡察而收捕盜賊，屢有勞績，近廉訪司劾其私置兵仗、擅殺土寇等事，遣官鞫問，實無私罪，乞加獎諭。」命賜衣二襲。晉王甘麻剌薨，命封其王印及內史府印。丙午，京畿二十一站闕食，命賜鈔萬二千七百餘錠。陜西旱，禁民釀酒。以雲南站戶貧乏，增馬及鈔以優恤之。中書省臣以硃清、張瑄屢致人言，乞罷其職，徙其諸子官江南者於京。丁未，命江浙平章阿裏專領其省財賦。庚戌，詔官吏犯罪已經赦宥者，仍從核問。海道漕運船，令探馬赤軍與江南水手相參教習，以防海寇。江南僧石祖進告硃清、張瑄不法十事，命御史臺詰問之。帝語臺臣曰：「朕聞江南富戶侵占民田，以致貧者流離轉徙，卿等嘗聞之否？」臺臣言曰：「富民多乞護持璽書，依倚以欺貧民，官府不能詰治，宜悉追收為便。」命即行之，毋越三日。詔自今僧官、僧人犯罪，御史臺與內外宣政院同鞫，宣政院官徇情不公者，聽御史臺治之。增諸王塔赤鐵木而歲賜銀二百五十兩、雜幣百匹。乙卯，築渾河堤長八十里，仍禁豪家毋侵舊河，令屯田軍及民耕種。增劉國傑等軍，仍令屯戍險隘，俟秋進師。命札忽而帶、阿里等整治江南影占稅民地土者。中書省臣言：「御史臺、廉訪司，體察、體覆，前後不同。初立臺時，止從體察，後立按察司，事無大小，一皆體覆。由是憲司之事，積不能行。請自今除水旱災傷體覆，餘依舊例體察為宜。」從之。以大都、平灤等路去年被水，其軍應赴上都駐夏者，免其調遣一年。詔軍官除邊遠出征，其餘遇祖父母、父母喪，依民官例，立限奔赴。禁畜養鷹、犬、馬、駝等人擾民。乙未，以諸王真童誣告濟南王，謫置劉國傑軍中自效。壬戌，鎮星犯太微垣上將。

二月庚午，太陰犯昴。謫諸王孛羅於四川八剌軍中自效。癸酉，增諸王出伯軍三千人，人備馬二匹，官給其直。丙戌，遣陜西省平章也速帶而、參政汪惟勤將川陜軍，湖廣平章劉國傑將湖廣軍，徵亦乞不薛，一切軍務，並聽也速帶而、劉國傑節制。罷徵八百媳婦右丞劉深等官，收其符印、驛券。以京師民乏食，命省、臺委官計口驗實，以鈔十一萬七千一百餘錠賑之。癸巳，帝有疾，釋京師重囚三十八人。

三月丁酉，以旱、溢為災，詔赦天下。大都、平灤被災尤甚，免其差稅三年，其餘災傷之地，已經賑恤者免一年。今年內郡包銀、俸鈔，江淮已南夏稅，諸路鄉村人戶散辦門攤課程，並蠲免之。壬寅，太陰犯輿鬼。命僧設水陸大會七晝夜。癸卯，歲星犯井。甲寅，太陰犯鉤鈐。合祭昊天上帝、皇地祇於南郊，遣中書左丞相答剌罕哈剌哈孫攝事。

夏四月乙丑朔，太白犯東井。丁卯，詔曲赦雲南諸部蠻夷；發通州倉粟三百石賑貧民；釋輕重囚三十八人，人給鈔五錠。乙亥，浚永清縣南河。戊寅，太陰犯心。庚辰，上都大水民饑，減價糶糧萬石賑之。戊子，修盧溝上流石徑山河堤。釋重囚。車駕幸上都。庚寅，太白犯輿鬼。真定、大名、河間等路蝗。

五月乙巳，給貧乏漢軍地，及五丁者一頃，四丁者二頃，三丁者三頃，其孤寡者存恤六年，逃散者招諭復業。戊申，太廟寢殿災。癸丑，謫和林潰軍征雲南，其戰傷而歸及嘗奉晉王令旨、諸王藥木忽而免者，不遣。丁巳，福州路饑，賑以糧一萬四千七百石。濟南路大水，揚州、淮安路蝗，歸德、徐州、邳州水。六月癸亥朔，日有食之。太史院失於推策，詔中書議罪以聞。填星犯太微西垣上將。甲子，建文宣王廟於京師。辛未，享於太廟。乙亥，太陰犯鬥。安南國以馴象二及硃砂來獻。甲申，賜諸王合答孫、脫歡、脫列鐵木而、伯牙倫、完者所部鈔四萬五千八百餘錠。湖州、嘉興、杭州、廣德、饒州、太平、婺州、慶元、紹興、寧國等路饑，賑糧二十五萬一千餘石。大同路、寧海州亦饑，以糧一萬六千石賑之。廣平路大水。

秋七月癸巳朔，熒惑、鎮星、辰星聚井。庚子，太陰犯心。己酉，亦乞不薛土官三人棄家來歸，賜金銀符、衣服。戊午，太陰犯熒惑。辛酉，賜諸王八八剌、脫脫灰、也只里、也滅乾等鈔四萬三千九百餘錠。以江浙行省參知政事忽都不丁為中書右丞。建康民饑，以米二萬石賑之。大都諸縣及鎮江、安豐、濠州蝗，順德水。

八月甲子，詔御史臺凡有司婚姻、土田文案，遇赦依例檢覆。乙丑，熒惑犯歲星。己巳，熒惑犯輿鬼。辛巳，太陰犯昴。壬午，太白犯軒轅。九月乙未，遣阿牙赤、撒罕禿會計稱海屯田歲入之數，仍自今令宣慰司官與阿剌臺共掌之。甲午，賜諸王兀魯思不花所部鈔六萬錠。丙午，熒惑犯軒轅。丁未，中書省臣言：「羅裡等擾民，宜依例決遣置屯田所。」從之。賜諸王八撒而等鈔八萬六千三百餘錠。己酉，龍興民訛言括童男女，至有殺其子者，命誅其為首者三人。癸丑，太陰犯輿鬼。丁巳，太白犯右執法。賜諸王捏苦迭而等鈔五千八百四十錠。

冬十月甲子，改浙東宣慰司為宣慰司都元帥府，徙治慶元，鎮遏海道。置大同路黃花嶺屯田。罷軍儲所，立屯儲軍民總管萬戶府，設官六員，仍以軍儲所宣慰使法忽魯丁掌之。南人林都鄰告浙西廉訪使張珪收藏禁書及推算帝五行，江浙運使合只亦言珪沮撓鹽法，命省、臺官同鞫之。丙子，車駕還大都。壬午，熒惑犯太微西垣上將。濟南濱、棣、泰安、高唐州霖雨，米價騰湧，民多流移，發粟賑之，並給鈔三萬錠。

十一月辛卯，填星犯左執法。甲午，劉國傑裨將宋光率兵大敗蛇節，賜衣二襲，仍授以金符。乙未，辰星犯房。癸卯，太陰犯昴。己酉，太陰犯軒轅。庚戌，禁和林軍釀酒，惟安西王阿難答、諸王忽剌出、脫脫、八不沙、也只里、駙馬蠻子臺、弘吉列帶、燕裡幹許釀。辛亥，以同知樞密院事合答知樞密院事。詔江南寺觀凡續置民田及民以施入為名者，並輸租充役。戊午，籍河西寧夏善射軍隸親王阿木哥，甘州軍隸諸王出伯。己未，詔諸驛使輒枉道者罪之。

十二月庚申朔，熒惑犯填星。辛酉，御史臺臣言：「自大德元年以來，數有星變及風水之災，民間乏食。陛下敬天愛民之心，無所不盡，理宜轉災為福；而今春霜殺麥，秋雨傷稼，五月太廟災，尤古今重事。臣等思之，得非荷陛下重任者不能奉行聖意，以致如此。若不更新，後難為力。乞令中書省與老臣識達治體者共圖之。」復請禁諸路釀酒，減免差稅，賑濟饑民。帝皆嘉納，命中書郎議行之。雲南地震。戊辰，又震。甲子，衡州袁舜一等誘集二千餘人侵掠郴州，湖南宣慰司發兵討之，獲舜一及其餘黨，命誅其首謀者三人，餘者配洪澤、芍陂屯田，其脅從者招諭復業。乙丑，歲星犯輿鬼。乙亥，太陰犯輿鬼。丙子，劉國傑、也先忽都魯來獻蛇節、羅鬼等捷。庚辰，熒惑犯太微東垣上相。命中書省更定略賣良人罪例。癸未，太陰犯房。保定等路饑，以鈔萬錠賑之。是歲，斷大闢三人。

本紀第二十一　成宗四

七年春正月戊戌，太陰犯昴。甲辰，太陰犯軒轅。丙午，定諸改補鈔罪例，為首者杖一百有七，從者減二等；再犯，從者杖與首同，為首者流。己酉，以歲不登，禁河北、甘肅、陜西等郡釀酒。益都諸處牧馬之地為民所墾者，畝輸租一斗太重，減為四升。弛饑荒所在山澤河泊之禁一年，賑那海貧乏戶米八千石。壬子，罷歸德府括田。乙卯，詔凡為匿名書，辭語重者誅之，輕者流配，首告人賞鈔有差，皆籍沒其妻子充賞。命御史臺、宗正府委官遣發硃清、張瑄妻子來京師，仍封籍其家貲，拘收其軍器、海舶等。丁巳，令樞密院選軍士習農業者十人教軍前屯田。賜也梯忽而的合金五十兩、銀千兩、鈔千錠、幣帛百匹。

二月壬戌，詔中書省汰諸有司冗員，仍令諭樞密院，除出征將帥外，掌署院事者，定其員數以聞。辛未，以平章政事、行上都留守木八剌沙、陜西行省平章阿老瓦丁並為中書平章政事，江南行臺御史中丞尚文為中書左丞，江浙行省參知政事董士珍為中書參知政事。壬申，詔：「樞密院、宗正府等，自今每事與中書共議，然後奏聞；諸司不得擅奏遷調，官員雖經特旨用之，而於例未允者，亦聽覆奏。」甲戌，減杭州稅課提舉司冗員。丙子，詔和林軍以六年更戍，仍給鈔以周其乏。命西京也速迭而軍及大都所起軍，皆以四月至上都，五月赴北。丁丑，命諸王出伯非急務者勿遣乘驛。詔中書省設官自左右丞相以下，平章二員，左右丞各一員，參知政事二員，定為八府。戊寅，太陰犯心。己卯，盡除內郡饑荒所在差稅，仍令河南省賑恤流民，給北師鈔三十八萬錠。以安南陳益稷久居鄂州，賜鈔千錠。以侍御史朵臺為中書參知政事。御史臺臣言：「江浙行省平章阿里，左丞高翥、安祐，僉省張祐等，詭名買鹽萬五千引，增價轉市於人，乞遣省、臺官按問。」從之。太原、大同、平灤路饑，並減直糶糧以賑之。庚辰，命陜西、甘肅行省賑鳳翔、秦、鞏、甘州、合迷裏貧乏戶。監察御史杜肯構等言太傅、右丞相完澤受硃清、張瑄賄賂事，不報。壬午，帝語中書省臣曰：「比有以歲課增羨希求爵賞者，此非掊刻於民，何從而出？自今除元額外，勿以增羨作正數。」罷江南財賦總管府及提舉司。禁內外中書省戶部轉運司官，不得私買鹽引。罷致用院。禁諸人毋以金銀絲線等物下番。罷江南都水庸田司、行通政院。並大都鹽運司入河間運司，其所掌京師酒稅課，令戶部領之。禁諸人非奉旨毋得以寶貨進獻。汰諸色人冒充宿衛及諸王、駙馬、妃主部屬濫請錢糧者。真定路饑，賑鈔五萬錠。仍諭諸王小薛及鷹師等，毋於真定近地縱獵擾民。丙戌，詔除征邊軍士及兩都站戶外，其餘人戶均當徭役。丁亥，詔自今除樞密院、御史臺、宣政院依舊奏選，諸司毋得擅奏，其舉用人員，並經中書省。

三月己丑朔，保定路饑，賑鈔四萬錠。庚寅，詔遣奉使宣撫循行諸道：以郝天挺、塔出往江南、江北，石珪往燕南、山東，耶律希逸、劉賡往河東、陜西，鐵裏脫歡、戎益往兩浙、江東，趙仁榮、岳叔謨往江南、湖廣，木八剌、陳英往江西、福建，塔赤海牙、劉敏中往山北、遼東，並給二品銀印，仍降詔戒飭之。江浙行省平章脫脫遣發硃清、張瑄家屬，其家以金、珠重賂之，脫脫以聞。帝諭之曰：「朕以江南任卿，果能爾，真男子事也。其益恪勤乃事。」賜以黃金五十兩。都城火，命中書省與樞密院議增巡防兵。甘肅行省供軍錢糧多弊，詔徙廉訪司於甘州。壬辰，定大都南北兵馬司奸盜等罪，六十七以下付本路，七十七以上付也可札魯忽赤。河間路禾稼不登，命罷修建僧寺工役。乙未，真定路饑，賑鈔六百六十餘錠。中書平章伯顏、梁德珪、段真、阿里渾撒里，右丞八都馬辛，左丞月古不花，參政迷而火者、張斯立等，受硃清、張瑄賄賂，治罪有差，詔皆罷之。以洪君祥為中書右丞，監察御史言其曩居宥密，以貪賄罷黜，乞別選賢能代之，不報。甲辰，詔定贓罪為十二章。京朝官月俸外，增給祿米；外任官無公田者，亦量給之。乙巳，以徵八百媳婦喪師，誅劉深，笞合剌帶、鄭祐，罷雲南征緬分省。戊申，小蘭禧、岳鉉等進《大一統志》，賜賚有差。己酉，追收元降除免和顧和市璽書。以脫歡誣告諸王脫脫，謫置湖廣省軍前自效。罷甘肅行省差調民兵及取勘軍民站戶家屬孳畜之數。庚戌，以鐵哥察而所收愛牙合赤戶仍隸諸王脫脫。癸丑，樞密院臣及監察御史言：「中丞董士選貸硃清、張瑄鈔，非義。」帝曰：「臺臣稱貸不必問也，若言者不已，後當杖之。」甲寅，車駕幸上都。丙辰，賜諸王小薛所部等鈔六萬錠，賑李陵臺等五站戶鈔一千四百餘錠。遼陽等路饑，賑鈔萬錠。

夏四月癸亥，太陰犯東井。詔省、臺、樞密院、通政院，凡呼召大都總管府官吏，必用印帖，其餘諸司不得輒召。征籓臣陳天祥、張孔孫、郭筠至京師，以天祥、孔孫為集賢大學士，筠為昭文館大學士，皆同議中書省事。丙寅，太陰犯軒轅。庚午，以中書文移太繁，其二品諸司當呈省者，命止關六部。中書左丞相答剌罕言：「僧人修佛事畢，必釋重囚。有殺人及妻妾殺夫者，皆指名釋之。生者茍免，死者負冤，於福何有？」帝嘉納之。辛未，流硃清、張瑄子孫於遠方，仍給行費。乙亥，歲星犯輿鬼，太陰犯南斗。庚辰，蛇節降，令海剌孫將兵五千守之，餘眾悉遣還各戍。撥碉門四川軍人一千人鎮羅羅斯，其土軍修治道路者，悉令放還。甲申，熒惑犯太微垣右執法。丁亥，歲星犯輿鬼。誅蛇節。衛輝路、辰州螟，濟南路隕霜殺麥。

五月己丑，給和林軍鈔三十八萬錠。開上都、大都酒禁，其所隸兩都州縣及山後、河東、山西、河南嘗告饑者，仍悉禁之。詔雲南行省整飭錢糧。壬辰，辰星犯東井。以大德五年戰功，賞北師銀二十萬兩、鈔二十萬錠、幣帛各五萬九千匹。賜皇侄海山及安西王阿難答，諸王脫脫、八不沙，駙馬蠻子臺等各金五十兩、銀珠錦幣等物有差。丙申，遣征緬回軍萬四千人還各戍。癸卯，詔和林軍糧，除歲支十二萬石，其餘非奉旨不得擅支。丁未，床兀兒來朝，以戰功賜金五十兩、銀四百兩，仍給其萬戶所隸貧乏軍鈔六十九萬餘錠。辛亥，奉使宣撫耶律希逸、劉賡言：「平陽僧察力威犯法非一，有司憚其豪強，不敢詰問，聞臣等至，潛逃京師。」中書省臣言：「宜捕送其所，令省、臺、宣政院遣官雜治。」從之。甲寅，浚上都灤河。乙卯，以昌童王五戶絲分給諸王塔失鐵木而。令甘州站戶為僧人、禿魯花等隱藏者，依例還役。詔中外官吏無職田者，驗俸給米有差，其上都、甘肅、和林諸處非產米地，惟給其價。禁諸王八不沙部於般陽等處圍獵擾民。詔諸宿衛士，除官員子弟曾經奏準者留，餘悉革去。禁諸王、駙馬毋輒杖州縣官吏，違者罪王府官。立和林宣慰司都元帥府，以忽剌出遙授中書省左丞，為宣慰使都元帥。賜諸王納忽里鈔千錠、幣三十匹。濟寧、東昌、濟南、般陽、益都蟲食麥；太原、龍興、南康、袁、瑞、撫等路，高唐、南豐等州饑，減直糶糧五萬五千石；東平、益都、濟南等路蝗；般陽路隕霜。

閏五月戊午朔，日有食之。以也奴鐵木而、闊闊出、晃兀沒於軍，賜其家鈔有差。壬戌，詔禁犯曲阜林廟者。丁卯，平江等十五路民饑，減直糶糧三十五萬四千石。戊辰，太陰犯心。己巳，以諸王孛羅、真童皆討賊有功，徵詣京師。完澤薨。庚辰，雲南行省平章也速帶而入朝，以所獲軍中金五百兩為獻。帝曰：「是金卿效死所獲者。」賜鈔千錠。丁丑，禁諸王、駙馬等征北諸軍以奴為代者罪之。辛巳，詔僧人與民均當差役。癸未，各道奉使宣撫言：』去歲被災人戶未經賑濟者，宜免其差役。」從之。命江浙行省右丞董士選發所籍硃清、張瑄貨財赴京師，其海外未還商舶，至則依例籍沒。甘肅行省平章合散等侵盜官錢十六萬三千餘錠、鹽引五千餘道，命省、臺官征之。詔上都路、應昌府、亦乞列思、和林等處依內郡禁酒。丙戌，罷營田提舉司。汴梁開封縣蟲食麥。

六月己丑，御史臺臣言：「瓜、沙二州，自昔為邊鎮重地，今大軍屯駐甘州，使官民反居邊外，非宜。乞以蒙古軍萬人分鎮險隘，立屯田以供軍實為便。」從之。罷四川宣慰司，立四川行中書省，以雲南行省平章脫脫、湖廣行省議事平章程鵬飛並為平章政事。壬辰，武岡路饑，減價糶糧萬石以賑之。給欽察千戶等貧乏者鈔三萬七千八百餘錠。癸巳，叛賊雄挫來降。乙未，以亦乞不薛就平，留探馬赤軍二千人討阿永叛蠻，餘悉放還。庚子，西京道宣慰使法忽魯丁以瑟瑟二千五百餘斤鬻於官，為鈔一萬一千九百餘錠。有旨除御榻所用外，餘未用者，宜悉還之。命阿伯、阿忽臺等整飭河西軍事。癸卯，詔凡軍官子弟年及二十者，與民官子孫同，儤直一年方許襲職，萬戶於樞密院，千戶於行省，百戶於本萬戶。乙巳，罷行省僉省。浙西淫雨，民饑者十四萬，賑糧一月，仍免今年夏稅並各戶酒醋課。命甘肅行省修阿合潭、曲尤壕以通漕運。大寧路蝗。

秋七月辛酉，常德路饑，減直糶糧萬石以賑之。壬戌，御史臺臣言：「前河間路達魯花赤忽賽因、轉運使術甲德壽皆坐贓罷。今忽賽因以獻鷹犬，復除大寧路達魯花赤；術甲德壽以迭裏迷失妄奏其被誣，復除福寧知州；並宜改正不敘，以戢奸貪。」從之。禁僧人以修建寺宇為名，齎諸王令旨乘傳擾民。汰宿衛士。丙寅，答剌罕哈剌哈孫為中書右丞相、知樞密院事。戊寅，歲星犯軒轅。丙子，給四川行省驛券十二道。詔除集賢、翰林老臣預議朝政，其餘三品以下，年七十者，各升散官一等致仕。立和林兵馬司，罷遼東宣慰司。丁丑，中書省臣言：「大同稅課，比奉旨賜乳母楊氏，其家掊斂過數，擾民為甚。」敕賜鈔五百錠，其稅課依例輸官。御史臺臣言：「湖南輸糧百石者，出驛馬一匹，廣海地狹，所輸不及百石者，所出亦如之，故官以鹽引助其不給。每馬一匹，貴州以北給鹽十七引，以南二十引。近立榷鹽提舉司，官價增五之三，元給二十引者，宜與鈔十七錠，十七引者十五錠。」從之。罷江南白云宗攝所，其田令依例輸租。都哇、察八而、滅里鐵木而等遣使請息兵，帝命安西王慎飭軍士，安置驛傳，以俟其來。戊寅，賜諸王奴倫、伯顏、也不乾等鈔九萬錠，罷諸王所設總管府。叛賊麻你降，貢金五百兩、童男女二百人及馬牛羊，卻之。己卯，太陰犯井。乙酉，熒惑犯房。賜諸王曲而魯等部鈔幣有差。

八月己丑，罷護國仁王寺元設江南營田提舉司，給安西王所部貧民米二萬石。辛卯，夜地震，平陽、太原尤甚，村堡移徙，地裂成渠，人民壓死不可勝計，遣使分道賑濟，為鈔九萬六千五百餘錠，仍免太原、平陽今年差稅，山場河泊聽民採捕。癸巳，太白犯氐。月里不花將甕吉里軍赴雲南，道卒，以其子普而耶代之。甲午，熒惑犯東咸，太陰犯牽牛。庚子，中書省臣言：「法忽魯丁輸運和林軍糧，其負欠計二十五萬餘石，近監察御史亦言其侵匿官錢十三萬餘錠。臣等議：遣官征之，不足，則籍沒其財產。」從之。乙巳，歲星犯軒轅。庚戌，緬王遣使獻馴象四。辛亥，熒惑犯天江。賜諸王脫鐵木而之子也先博怯所部等鈔六千九百餘錠。九月戊午，車駕還大都。丙寅，太白晝見。以太原、平陽地震，禁諸王阿只吉、小薛所部擾民，仍減太原歲飼馬之半。遣刑部尚書塔察而、翰林直學士王約使高麗，以其國相吳祈專權，徵詣闕問罪。辛未，熒惑犯南斗。詔諭諸司賑恤平陽、太原。甲戌，太陰犯東井。乙亥，太白犯南斗。丙子，罷僧官有妻者。壬午，辰星犯氐。復木八剌沙平章政事。

冬十月丁亥，太白經天。御史臺臣劾言江浙行省平章阿里不法，帝曰：「阿里朕所信任，臺臣屢以為言，非所以勸大臣也。後有言者，朕當不恕。」戊子，弛太原、平陽酒禁。以江浙年穀不登，減海運糧四十萬石。己丑，詔從軍醫工止復其妻子，戶如故。辛卯，復立陜西行御史臺。癸巳，御史臺臣及諸道奉使言：「行省官久任，與所隸編氓聯姻，害政。」詔互遷之。以只而合忽知樞密院事，給大都文宣王廟灑掃戶五。乙未，發雲南叛寇餘黨未革心者來京師，留蛇節養子阿闕於本境，以撫其民。改平灤為永平路，升甘州為上路。設刑部獄吏一員，以掌囚徒。安西轉運司於常課外增算五萬七千四百錠，人賜衣一襲，以勸其功。詔諸司凡錢糧不經中書省議者，勿奏。庚子，改普定府為路，隸曲靖宣慰司，以故知府容苴妻適姑為總管，佩虎符。以敘州宣慰司為敘南等處諸部蠻夷宣撫司。辛丑，太陰犯東井。庚戌，翰林國史院進太祖、太宗、定宗、睿宗、憲宗五朝《實錄》。辛亥，詔軍戶貧乏者，存恤六年。增蒙古國子生百員。

十一月甲寅朔，賜諸王阿只吉所部鈔二十萬錠、糧萬石。命鷹師圍獵毋得擾民。以順元隸湖廣省，並海道運糧萬戶府為海道都漕運萬戶府，給印二。亦乞不薛賊黨魏傑等降，人賜衣一襲，遣還，俾招其首亂者。丁巳，詔大同、靜州、隆興等路運糧五萬石入和林。己未，太白經天。辛酉，木冰。甲子，命依十二章斷僧官罪。丙寅，鎮星犯進賢。戊辰，太陰犯井。辛未，升全寧府為路。己卯，太陰犯東咸。遣諸王滅怯禿、玉龍鐵木而使察八而。

十二月甲申朔，詔內郡比歲不登，其民已免差者，並蠲免其田租。乙酉，弛京師酒課，許貧民釀酒。丙戌，太白經天。熒惑犯壘壁陣。戊子，以平宋隆濟功，增諸將秩，賜銀、鈔等物有差，其軍士各賜鈔十錠，放歸存恤一年。丙申，太陰犯東井。辛丑，太陰犯明堂。詔撫諭順元諸司，免大德七年民間逋稅。命江南、浙西官田奉特旨賜賚者，許中書省回奏。賜皇姑魯國大長公主鈔一萬五千錠、幣帛各三百匹。加封真武為元聖仁威玄天上帝。丁未，太陰犯天江。以轉輸軍餉勞，免思、播二州及潭、衡、辰、沅等路稅糧一年，常、澧三分之一，淘金、站戶無種佃者，免雜役一年。七道奉使宣撫所罷贓污官吏凡一萬八千四百七十三人，贓四萬五千八百六十五錠，審冤獄五千一百七十六事。是歲，斷大闢十人。

八年春正月己未，以災異故，詔天下恤民隱，省刑罰。雜犯之罪，當杖者減輕，當笞者並免；私鹽徒役者減一年。平陽、太原免差稅三年；隆興、延安及上都、大同、懷孟、衛輝、彰德、真定、河南、安西等路被災人戶，免二年；大都、保定、河間路免一年。江南佃戶私租太重，以十分為率減二分，永為定例。仍弛山場河泊之禁，聽民採捕。庚申，以雲南順元同知宣撫事宋阿重生獲其叔隆濟來獻，特升其官，賜衣一襲。置掌薪司，以供尚食，令宣徽院掌其事。癸亥，禁錮硃清、張瑄族屬。乙丑，復置遂平、新蔡、真陽、太和、沈丘、潁上、柘城、城父、郟、舞陽十縣。丙寅，以御史中丞、太僕卿塔思不花為中書右丞，江南行臺中丞趙仁榮為中書參知政事，升教坊司三品。庚午，以輦真監藏為帝師。辛巳，詔：「諸王、妃主及諸路有馬者，十取其一，諸王、駙馬往遼東捕海東鶻者，毋給驛。」自榮澤至睢州，築河防十有八所，給其夫鈔人十貫。駙馬也列幹住所部民饑，以糧二千石賑之。是月，平陽地震不止，已修民屋復壞。

二月丙戌，增置國子生二百員，選宿衛大臣子孫充之。降莊浪路為州，並隴干縣入德順州。辛卯，命諸王出伯所部軍屯田於薛出合出穀。甲午，詔父子兄弟有才者，許並居風憲。徙江東建康道廉訪司治於寧國，其建康路簿書，命監察御史鉤考。丙申，分軍千人戍嘉定州。甲辰，翰林學士承旨撒里蠻進金書《世祖實錄節文》一冊、漢字《實錄》八十冊。減宿衛繁冗者。丙午，車駕幸上都。敕軍人奸盜詐偽悉歸有司。賜太祖位怯憐口戶鈔萬八千二百錠、布帛萬匹。賜禿赤及塔剌海以所籍硃清、張瑄田，人六十頃，近侍鷹坊怯憐口鈔二萬七千三百錠、布帛萬二千匹。賜平章政事王慶端玉帶，半俸終身。

三月丁巳，詔：「軍民官已除，以地遠官卑不赴者，奪其官不敘。軍官擅離所部者，悉遣還翼，違者論如律。軍人不告所部私歸者，杖而還之。」乙丑，去歲十二月庚戌，彗星見，約盈尺，在室十一度，入紫微垣，至是滅，凡七十四日。戊辰，中書左丞尚文以疾辭，不允。詔：「諸王、駙馬所分郡邑，達魯花赤惟用蒙古人，三年依例遷代，其漢人、女直、契丹名為蒙古者皆罷之。」敕軍民逃奴有獲者即付其主，主在他所者，赴所在官司給之，仍追逃奴鈔充獲者賞；逃及誘匿者，論罪有差。詔諸路牧羊及百至三十者，官取其一，不及數者勿取。中書省臣言：「自內降旨除官者，果為近侍宿衛，踐履年深，依已除敘。嘗宿衛未官者，視散官敘，始歷一考，準為初階。無資濫進，降官二級，官高者量降。各位下再任者，從所隸用，三任之上，聽入常調。蒙古人不在此限。」從之。雲南黎州盜劫也速帶而家屬貲產，命宣政院督其郡邑捕之。給諸王出伯所部馬萬三千五百匹。庚辰，詔內外使以軍務行者，至其地有司給饋十五日，自餘重事八日，細事三日。命凡為衙兵者，皆半隸屯田，仍諭各衛屯官及屯田者，視其勤惰，以為賞罰。升分寧縣為寧州，罷廬州路榷茶提舉司。灤城、濟陽等縣隕霜殺桑。

夏四月丙戌，置千戶所，戍定海，以防歲至倭船。永寧路叛寇雄挫來降。命僧道為商者輸稅。凡諸王、駙馬徵索，有司非奉旨輒給者，罪且罷之。詔諸路畏吾兒、合迷裏自相訟者，歸都護府，與民交訟者，聽有司專決。甲午，詔：「朝廷、諸王、駙馬進捕鷹鷂皆有定戶，自今非鷹師而乘傳冒進者，罪之。」庚子，以永平、清、滄、柳林屯田被水，其逋租及民貸食者皆勿征。丁未，分教國子生於上都。賜西平王奧魯赤、合帶等部民鈔萬錠，朵耳思等站戶鈔二千二百錠、銀三百九十兩有奇。益都臨朐、德州齊河蝗。

五月癸未朔，日有食之。辛酉，以所籍硃清、張瑄江南財產隸中政院。己巳，以平宋隆濟功，賜諸王脫脫、亦吉裡帶，平章床兀而等銀、鈔、金、幣、玉帶，及大理金齒、曲靖、烏撒、烏蒙宣慰等官銀、鈔各有差。壬申，罷福建都轉運鹽使司，以其歲課並隸宣慰司，中書省臣言：「吳江、松江實海口故道，潮水久淤，凡湮塞良田百有餘里，況海運亦由是而出，宜於租戶役萬五千人浚治，歲免租人十五石，仍設行都水監以董其程。」從之。追收諸王驛券。癸酉，定館陶等十七倉官品級：諸糧十萬石以上者從七品，五萬石以上者正八品。不及五萬者從八品，庚辰，以去歲平陽、太原地震，宮觀摧圮者千四百餘區，道士死傷者千餘人，命賑恤之。是月，蔚州之靈仙，太原之陽曲，隆興之天城、懷安，大同之白登，大風雨雹傷稼，人有死者。大名之浚、滑，德州之齊河霖雨，汴梁之祥符、太康，衛輝之獲嘉，太原之陽武河溢。六月癸未，開和林酒禁，立酒課提舉司。丁酉，汝寧妖人李曹驢等妄言得天書惑眾，事覺伏誅。益津蝗，汴梁祥符、開封、陳州霖雨，蠲其田租。扶風、岐山、寶雞諸縣旱，烏撒、烏蒙、益州、忙部、東川等路饑、疫，並賑恤之。

秋七月辛酉，罷江淮等處財賦總管府。癸亥，諸王合贊自西域遣使來貢珍物。賜諸王也孫鐵木而等鈔二十萬錠，戍北千戶十五萬錠，怯憐口等九萬餘錠，西平王奧魯赤二萬錠。以順德、恩州去歲霖雨，免其民租四千餘石。

八月，太原之交城、陽曲、管州、嵐州，大同之懷仁雨雹隕霜殺禾，杭州火，發粟賑之。以大名、高唐去歲霖雨，免其田租二萬四千餘石。九月癸丑，車駕至自上都。庚申，伯顏、梁德珪並復為中書平章政事，八都馬辛復為中書右丞，迷而火者復為中書參知政事，以江浙行省平章阿里為中書平章政事。庚午，以戶部尚書張祐為中書參知政事。癸酉，諸王察八而、朵瓦等遣使來附，以幣帛六百匹給之。詔諸王凡泉府規營錢，非奉旨毋輒支貸。給諸王出伯所部帛四百匹。四川、雲南鎮戍軍家居太原、平陽被災者，給鈔有差。潮州颶風起，海溢，漂民廬舍，溺死者眾，給其被災戶糧兩月。以冀、孟、輝、雲內諸州去歲霖雨，免其田租二萬二千一百石。

冬十月辛卯，有事於太廟。辛巳，給諸王阿只吉所部馬料價鈔三千九百錠。以宣徽使、大都護長壽為中書右丞，陜西行省右丞脫歡為中書參知政事。丁亥，安南遣使入貢。詔諸王、駙馬毋乘驛以獵。庚寅，封皇侄海山為懷寧王，賜金印，仍割瑞州戶六萬五千隸之，歲給五戶絲直鈔二千六百錠、幣帛各千匹。戊戌，命省、臺、院官鞫高麗國相吳祈及千戶石天輔等，以祈離間王父子，天輔謀歸日本，皆笞之，徙安西。

十一月壬子，詔：「內郡、江南人凡為盜黥三次者，謫戍遼陽；諸色人及高麗三次免黥，謫戍湖廣；盜禁騑馬者，初犯謫戍，再犯者死。」以平陽、太原去歲地大震，免其稅課一年。遣制用院使忽鄰、翰林直學士林元撫慰高麗。放遼陽民樂亦等三百九十戶為兵者還民籍。丁卯，復免僧人租。戊辰，以武備卿鐵古迭而為御史大夫。壬申，詔凡僧奸盜殺人者，聽有司專決。寧遠王闊闊出以馬萬五百餘匹給軍，命以鈔五萬二千五百餘錠償其直。增海漕米為百七十萬石。

十二月庚子，復立益都淘金總管府。辛丑，封諸王出伯為威武西寧王，賜金印。賜安西王阿難答，諸王阿只吉、也速不乾等鈔一萬四千錠。

九年春正月丁巳，太陰犯天關。戊午，帝師輦真監藏卒，賻金五百兩、銀千兩、幣帛萬匹、鈔三千錠，仍建塔寺。甲子，太陰犯明堂。以甕吉剌部民張道奴等舊權為軍者復隸民籍。己巳，太陰犯東咸。壬申，弛大都酒禁。甲戌，賜諸王完澤、撒都失里、別不花等所部鈔五萬六千九百錠、幣帛有差，鷹師等百五十萬錠。

二月癸未，敕軍匠等戶元隸東宮者，有司毋得奪之。中書省臣言：「近侍自內傳旨，凡除授賞罰皆無文記，懼有差違，乞自今傳旨者，悉以文記付中書。」從之。甲午，免天下道士賦稅。乙未，建大天壽萬寧寺。丁酉，封諸王完澤為衛安王，定遠王岳木忽而為威定王，並賜金印。升翰林國史院為正二品，賜朵瓦使者幣帛五百匹。庚子，命中書議行郊祀禮。辛丑，詔赦天下。令御史臺、翰林、集賢院、六部，於五品以上，各舉廉能識治體者三人，行省、行臺、宣慰司、廉訪司各舉五人。免大都、上都、隆興差稅、內郡包銀俸鈔一年。江淮以南租稅及佃種官田者，均免十分之二。致仕官止有一子應承廕者，其儤使並免之，家貧者給半俸終其身。丙午，賜宿衛怯憐口鈔一百萬錠。以歸德頻歲被水民饑，給糧兩月。平陽、太原地震，站戶被災，給鈔一萬二千五百錠。

三月丁未朔，車駕幸上都。給還安西王積年所減歲賜金五百兩、絲一萬一千九百斤，仍賜其所部鈔萬錠。敕遼陽行省毋專決大闢，以和林所貯幣帛給懷寧王所部軍。庚戌，以吃剌思八斡節兒侄相加班為帝師。詔梁王勿與雲南行省事，賜鈔千錠。甲寅，熒惑犯氐。戊午，歲星犯左執法。以樞密副使高興為平章政事，仍樞密副使。賜親王脫脫鈔二千錠，奴兀倫、孛羅等金五百兩、銀千兩、鈔二萬錠。以濟寧去歲霖雨傷稼，常寧州饑，並賑恤之。河間、益都、般陽屬縣隕霜殺桑，撫之。宜黃、興國之大冶等縣火，給被災者糧一月。

夏四月庚辰，太陰犯井。雲南行省請益戍兵，不許，遣使詣諸路閱其當戍者遣之。乙酉，大同路地震，有聲如雷，壞官民廬舍五千餘間，壓死二千餘人。懷仁縣地裂二所，湧水盡黑，漂出松柏朽木，遣使以鈔四千錠、米二萬五千餘石賑之。是年租賦稅課徭役一切除免。戊子，賜察八而、朵瓦所遣使者銀千四百兩、鈔七千八百餘錠。己丑，東川路蠻官阿葵以馬二百五十匹、金二百五十兩及方物來獻。壬辰，太白犯井。中書省臣言：「前代郊祀，以祖宗配享。臣等議：今始行郊禮，專祀昊天為宜。」詔依所議行之。以汴梁、歸德、安豐去歲被災，潭州、郴州、桂陽、東平等路饑，並賑恤之。

五月丁未，詔諸王、駙馬部屬及各投下，凡市傭徭役與民均輸。遣官調雲南、四川、福建、兩廣官。大都旱，遣使持香禱雨。戊申，徵陜西儒學提舉蕭赴闕，命有司給以安車。戊午，改各道肅政廉訪司為詳刑觀察司，聽省、臺闢人用之。立衍慶司，正二品。癸亥，歲星掩左執法。以地震，改平陽為晉寧，太原為冀寧。復立洪澤、芍陂屯田，令河南行省平章阿散領其事。省鬱林縣入貴州。以晉寧、冀寧累歲被災，給鈔三萬五千錠。寶慶路饑，發粟五千石賑之。以陜西渭南、櫟陽諸縣去歲旱，蠲其田租。道州旱。六月丙子朔，以立皇太子，遣中書右丞相答剌罕哈剌哈孫告昊天上帝，御史大夫鐵古迭而告太廟。庚辰，立皇子德壽為皇太子，詔告天下。賜高年帛，八十者一匹，九十者二匹。孝子順孫堪從政者，量才任之。親年七十別無侍丁者，從近遷除；外任官五品以下並減一資。諸處罪囚淹系五年以上，除惡逆外，疑不能決者釋之。流竄遠方之人，量移內地。甲午，潼川霖雨江溢，漂沒民居，溺死者眾，敕有司給糧一月，免其田租。以瓊州屢經叛寇，隆興、撫州、臨江等路水，汴梁霖雨為災，並給糧一月。桓州、宣德雨雹，鳳翔、扶風旱，通、泰、靜海、武清蝗。

秋七月乙巳朔，禁晉寧、冀寧、大同釀酒，蠲晉寧、冀寧今年商稅之半。丙午，熒惑犯氐。辛亥，築郊壇於麗正、文明門之南丙位，設郊祀署，令、丞各一員，太祝三員，奉禮郎二員，協律郎一員，法物庫官二員。癸丑，以黑水新城為靖安路。升秘書監、拱衛司並正三品，罷福建蒙古字提舉司及醫學提舉司。賜安西王阿難答子月魯鐵木而鈔二千錠。甲寅，太白經天。庚申，升太府監為太府院。壬戌，以金千兩、銀七萬五千兩、鈔十三萬錠，賜興聖太后及宿衛臣，出居懷州。復置懷寧王王府官。賜威遠王岳木忽而鈔萬錠，給大都至上都十二驛鈔一萬一千二百錠。丁卯，熒惑犯房。以大司徒段貞、中書右丞八都馬辛並為中書平章政事，參知政事合剌蠻子為右丞，參知政事迷而火者為左丞，參議中書省事也先伯為參知政事。給脫脫所部乞而吉思民糧五月。沔陽之玉沙江溢，陳州之西華河溢，嶧州水，賑米四千石。揚州之泰興、江都，淮安之山陽水，蠲其田租九千餘石。潭、郴、衡、雷、峽、滕、沂、寧海諸郡饑，減直糶糧五萬一千六百石。

八月乙亥朔，省孛可孫冗員。孛可孫專治芻粟，初惟數人，後以各位增入，遂至繁冗。至是存十二員，餘盡革之。丙子，給大都車站戶粟千四百七十餘石。丁丑，給曲阜林廟灑掃戶，以尚珍署田五十頃供歲祀。己卯，以冀寧歲復不登，弛山澤之禁，聽民採捕。命太常卿丑問、昭文館大學士靳德進祭星於司天臺。辛巳，太陰犯東咸。丙戌，商胡塔乞以寶貨來獻，以鈔六萬錠給其直。癸巳，復立制用院。乙未，熒惑犯天江。賜寧遠王闊闊出鈔萬錠，及其所部三萬錠。是月，涿州、東安州、河間、嘉興蝗，象州、融州、柳州旱，歸德、陳州河溢，大名大水，揚州饑。九月戊申，聖誕節，帝駐蹕於壽寧宮，受朝賀。丁巳，熒惑犯鬥。庚申，車駕至自上都。賜威武西寧王出伯所部鈔三萬錠。

冬十月丁丑朔，升都水監正三品。辛巳，有事於太廟。丙戌，太白經天。己丑，命兩廣以南軍與土人同戍。庚寅，駙馬按替不花來自朵瓦，賜銀五十兩、鈔二百錠。乙未，帝諭中書省、樞密院、御史臺臣曰：「省中政事，聽右丞相哈剌哈孫答剌罕總裁，自今用人，非與答剌罕共議者，悉罷之。」戊戌，詔芍陂、洪澤等屯田為豪右占據者，悉令輸租。辛丑，復以詳刑觀察司為廉訪司。常州僧錄林起祐以官田二百八十頃冒為己業施河西寺，敕募民耕種，輸其租於官。御史臺臣請增官吏俸，命與中書省共議以聞。括兩淮地為豪民所占者，令輸租賦。賜安南王陳益稷湖廣地五百頃。諸王忽剌出及昔而吉思來賀立皇太子，賜鈔及衣服、弓矢等有差。

十一月丁未，以鈔萬錠給雲南行省，命與貝參用，其貝非出本土者同偽鈔論。拘收諸王、妃主驛券。置大都南城警巡院。黃勝許遣其屬來獻方物，請復其子官，帝不允，曰：「勝許反側不足信，如其悔罪自至，則官可得。」命賜衣服遣之。以去年冀寧地震，站戶貧乏，詔諸王、駙馬毋妄遣使乘驛。復立雲南屯田，命伯顏察而董其事。給四川征戍軍士其家居大同為地震壓死者戶鈔五錠。庚戌，歲星、太白、鎮星聚於亢。癸丑，歲星犯亢。丙寅，歲星晝見。庚午，祀昊天上帝於南郊，牲用馬一、蒼犢一、羊豕鹿各九，其文舞曰《崇德之舞》，武舞曰《定功之舞》。以攝太尉、右丞相哈剌哈孫、左丞相阿忽臺、御史大夫鐵古迭而為三獻官。壬申，太白經天。

十二月乙亥，賜冀寧路鈔萬錠、鹽引萬紙，以給歲費。丙子，太白犯西咸。地震。庚寅，熒惑犯壘壁陣。皇太子德壽薨。己亥，辰星犯建星。

十年春正月壬寅朔，高麗王王昛遣使來獻方物。甲辰，詔詢訪莊聖皇后、昭睿順聖皇后、徽仁裕聖皇后儀範中外之政，以備紀錄。丙午，浚吳松江等處漕河。四川行省臣言：「所在驛傳，舊制以各路達魯花赤兼督，今沿江水驛迂遠，宜令所隸州縣官統治之。」從之。增置甘肅行省王渾木敦等處驛傳，立福建鹽課提舉司，隸宣慰司。庚戌，浚真、揚等州漕河，令鹽商每引輸鈔二貫，以為傭工之費。丁巳，太白犯建星。戊午，罷江南白云宗都僧錄司，汰其民歸州縣，僧歸各寺，田悉輸租。壬戌，發河南民十萬築河防。丙寅，以沙都而所部貧乏，給糧兩月。丁卯，命諸王、駙馬、妃主奏請錢穀者，與中書議行之。升巡檢為九品，命近侍無輒驛召外郡官，弛大同路酒禁，封駙馬合伯為昭武郡王，營國子學於文宣王廟西偏。詔各道禁沮擾鹽法，以京畿雷家站戶貧乏，給鈔五百錠。奉聖州懷來縣民饑，給鈔九百錠。

閏正月癸酉，太白犯牽牛。甲戌，賑合民所部留處鳳翔者糧三月。壬午，給諸王也先鐵木而所部米二千石，賑暗伯拔突軍屯東地者糧兩月。丁亥，免大都今年租賦。己丑，太白犯壘壁陣。甲午，以前中書平章政事鐵哥、江浙行省平章闍里、河南行省平章阿散，並為中書平章政事；行宣政院使張閭、四川行省左丞杜思敬，並為中書左丞；參議中書省事劉源為參知政事。是月，以曹之禹城去歲霖雨害稼，民饑，發陵州糧二千餘石賑之。晉寧、冀寧地震不止。

二月壬寅，賑金蘭站戶不能自贍者糧兩月，賑遼陽千戶小薛干所部貧匱者糧三月。辛亥，中書省臣言：「近侍傳旨以文記至省者，凡一百五十餘人，令臣擢用。其中犯法妄進者實多，宜加遴選。」制曰：「可。」升行都水監為正三品，諸路提控案牘為九品。駙馬濟寧王蠻子帶以所部用度不足，乞預貸歲得五戶絲，從之。遣六衛漢軍貧乏者還家休息一年。丙辰，封孛羅為鎮寧王，錫以金印。朵瓦遣使來朝，賜衣幣遣之。戊午，太陰犯氐。己未，江西福建道奉使宣撫塔不帶坐贓遇赦，釋其罪，終身不敘。丁卯，以月古不花為中書左丞。戊辰，車駕幸上都。賜安西王阿難答，西平王奧魯赤、不里亦鈔三萬錠，南哥班萬錠，從者三萬二千錠。鎮西武靖王搠思班所部民饑，發甘肅糧賑之。是月，大同路暴風大雪，壞民廬舍，明日雨沙陰霾，馬牛多斃，人亦有死者。

三月戊寅，歲星犯亢。己卯，崆古王遣使來貢方物。乙未，慮大都囚，釋上都死囚三人。賜駙馬蠻子帶鈔萬錠。道州營道等處暴雨，江溢山裂，漂蕩民廬，溺死者眾，復其田租。以濟州任城縣民饑，賑米萬石。給千家木思答伯部糧三月。柳州民饑，給糧一月。河間民王天下奴弒父，磔裂於市。

夏四月庚子朔，詔凡匿鷹犬者，沒家貲之半，笞三十，來獻者給之以賞。甲辰，樞密院臣言：「太和嶺屯田，舊置屯儲總管府，專督其程。人給地五十畝，歲輸糧三十石，或佗役不及耕作者，悉如數征之，人致重困。乞令軍官統治，以宣慰使玉龍失不花總其事，視軍民所收多寡以為賞罰。」從之。丁未，命威武西寧王出伯領甘肅等地軍站事。辛酉，填星犯亢。壬戌，雲南羅雄州軍火主阿邦龍少結豆溫匡虜、普定路諸蠻為寇，右丞汪惟能進討，賊退據越州，諭之不服，遣平章也速帶而率兵萬人往捕之。兵至曲靖，與惟能合，從諸王昔寶赤、亦吉裡帶等進壓賊境，獲阿邦龍少，斬之，餘眾皆潰。命也速帶而留軍二千戍之，其從軍有功者皆加賞賚。癸亥，置昆山、嘉定等處水軍上萬戶府。甲子，倭商有慶等抵慶元貿易，以金鎧甲為獻，命江浙行省平章阿老瓦丁等備之。賜梁王松山鈔千錠。是月，以廣東諸郡、吉州、龍興、道州、柳州、漢陽、淮安民饑，贛縣暴雨水溢，賑糧有差。鄭州暴風雨雹，大若雞卵，麥及桑棗皆損，蠲今年田租。真定、河間、保定、河南蝗。

五月辛未，大都旱，遣使持香禱雨。壬午，增河間、山東、兩浙、兩淮、福建、廣海鹽運司歲煮鹽二十五萬餘引。癸未，詔西番僧往還者不許馳驛，給以舟車。禁御史臺、宣慰司、廉訪司官毋買鹽引。乙酉，以同知樞密院事塔魯忽臺、塔剌海並知樞密院事。遣高麗國王王昛還國，仍署行省以鎮撫之，其國僉議、密直司等官並授以宣敕。封駙馬脫鐵木而為濮陽王，賜以金印，公主忙哥臺為鄄國大長公主。丁亥，詔命右丞相哈剌哈孫答剌罕、左丞相阿忽臺等整飭庶務，凡銓選錢穀等事，一聽中書裁決，百司勤怠者悉以名聞。賜威武西寧王出伯鈔三萬錠。遼陽、益都民饑，賑貸有差。大都、真定、河間蝗，平江、嘉興諸郡水傷稼。六月癸卯，御史臺臣言：「江南行臺監察御史教化劾江浙行省宣使李元不法，行省亦遣人摭拾，教化不令檢核案牘。中書省臣復言教化等不循法度，擅遣軍士守衛其門，搒掠李元，誣指行省等官，實溫省事。」詔省、臺及也可札魯忽赤同訊之。癸丑，太陰犯羅堰上星。己未，歲星犯亢。壬戌，來安路總管岑雄叛，湖廣行省遣宣慰副使忽都魯鐵木而招諭之，雄令其子世堅來降，賜衣物遣之。復淮西道廉訪司。大名、益都、易州大水，景州霖雨，龍興、南康諸郡蝗。

秋七月庚辰，太陰犯牽牛。辛巳，釋諸路罪囚，常赦所不原者不與。宣德等處雨雹害稼，大同之渾源隕霜殺禾，平江大風，海溢漂民廬舍。道州、武昌、永州、興國、黃州、沅州饑，減直賑糶米七萬七千八百石。

八月壬寅，歲星犯氐，熒惑犯太微垣上將。開成路地震，王宮及官民廬舍皆壞，壓死故秦王妃也裡完等五千餘人，以鈔萬三千六百餘錠、糧四萬四千一百餘石賑之。辛亥，賜王侄阿木哥鈔三千錠。丁巳，京師文宣王廟成，行釋奠禮，牲用太牢，樂用登歌，制法服三襲。命翰林院定樂名、樂章。成都等縣饑，減直賑糶米七千餘石。九月己巳，熒惑犯太微垣右執法。壬申，以聖誕節，朵瓦遣款徹等來賀。壬午，熒惑犯太微垣左執法。

冬十月甲辰，太白犯鬥。丁未，有事於太廟。辛亥，太陰犯畢。甲寅，太陰犯井。丁卯，安南國遣黎亢宗來貢方物。青山叛蠻紅犵獠等來附，仍貢方物，賜金幣各一。吳江州大水，民乏食，發米萬石賑之。

十一月己巳，車駕還大都。辛未，歲星犯房。壬申，太陰犯虛。甲戌，熒惑犯亢。丁亥，武昌路火，給被災者糧一月。戊子，熒惑犯氐。辛卯，太陰犯熒惑。丙申，安西王阿難答、西平王奧魯赤所部皆乏食，給米有差。益都、揚州、辰州歲饑，減直賑糶米二萬一千餘石。

十二月壬寅，太白晝見。乙巳，歲星犯東咸。壬子，速哥察而等十三站乏食，給糧三月。乙卯，帝有疾，禁天下屠宰四十二日。丙辰，遣宣政院使沙的等禱於太廟。諸王合而班答部民潰散，詔諭所在敢匿者罪之。戊午，太陰犯氐。癸亥，瓊州臨高縣那蓬洞主王文何等作亂伏誅。磁州民田雲童弒母，磔裂於市。是歲，斷大闢四十四人。

十一年春正月丙寅朔，帝大漸，免朝賀。癸酉，崩於玉德殿，在位十有三年，壽四十有二。乙亥，靈駕發引，葬起輦穀，從諸帝陵。是年九月乙丑，謚曰欽明廣孝皇帝，廟號成宗，國語曰完澤篤皇帝。

成宗承天下混壹之後，垂拱而治，可謂善於守成者矣。惟其末年，連歲寢疾，凡國家政事，內則決於宮壼，外則委於宰臣；然其不致於廢墜者，則以去世祖為未遠，成憲具在故也。
