周定王橚，太祖第五子。洪武三年封吳王。七年，有司請置護衛於杭州。帝曰：「錢塘財賦地，不可。」十一年改封周王，命與燕、楚、齊三王駐鳳陽。十四年就籓開封，即宋故宮地為府。二十二年，橚棄其國來鳳陽。帝怒，將徙之云南，尋止，使居京師，世子有燉理籓事。二十四年十二月敕歸籓。建文初，以橚燕王母弟，頗疑憚之。橚亦時有異謀，長史王翰數諫不納，佯狂去。肅次子汝南王有㷲告變。帝使李景隆備邊，道出汴，猝圍王宮，執橚，竄蒙化，諸子並別徙。已，復召還京，錮之。成祖入南京，復爵，加祿五千石。永樂元年正月詔歸其舊封，獻頌九章及佾舞。明年來朝，獻騶虞。帝悅，宴賜甚厚。以汴梁有河患，將改封洛陽。橚言汴堤固，無重勞民力。乃止。十四年疏辭所賜在城稅課。十八年十月有告橚反者。帝察之有驗。明年二月召至京，示以所告詞。橚頓首謝死罪。帝憐之，不復問。橚歸國，獻還三護衛。仁宗即位，加歲祿至二萬石。橚好學，能詞賦，嘗作《元宮詞》百章。以國土夷曠，庶草蕃廡，考核其可佐饑饉者四百餘種，繪圖疏之，名《救荒本草》。闢東書堂以教世子，長史劉淳為之師。洪熙元年薨。
