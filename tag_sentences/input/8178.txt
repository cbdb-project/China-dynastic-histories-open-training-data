王倫，字正道，莘縣人，文正公旦弟勖玄孫也。家貧無行，為任俠，往來京、洛間，數犯法，幸免。汴京失守，欽宗御宣德門，都人喧呼不已，倫乘勢徑造御前曰：「臣能彈壓之。」欽宗解所佩夏國寶劍以賜，倫曰：「臣未有官，豈能彈壓？」道自薦其才。欽宗取片紙書曰：「王倫可除兵部侍郎。」倫下樓，挾惡少數人，傳旨撫定，都人乃息。宰相何□以倫小人無功，除命太峻，奏補修職郎，斥不用。

建炎元年，選能專對者使金，問兩宮起居，遷朝奉郎，假刑部侍郎。充大金通問使，閣門舍人朱弁副之，見金左副元帥宗維議事，金留不遣。

有商人陳忠，密告倫二帝在黃龍府，倫遂與弁及洪皓以金遺忠往黃龍府潛通意，由是兩宮始知高宗已即位矣。久之，粘罕使烏陵思謀即驛見倫，語及契丹時事。倫曰：「海上之盟，兩國約為兄弟，萬世無變。雲中之役，我實饋師，贊成厥功。上國之臣，嘗欲稱兵南來，先大聖惠顧盟好，不許。厥後舉兵以禍吾國，果先大聖意乎？況亙古自分南北，主上恭勤，英俊並用，期必復古。盍思久遠之謀，歸我二帝、太母，復我土疆，使南北赤子無致塗炭，亦足以慰先大聖之靈，幸執事者贊之。」思謀沉思曰：「君言是也，歸當盡達之。」已而粘罕至，曰：「比上國遣使來，問其意指，多不能對。思謀傳侍郎語欲議和，決非江南情實，特侍郎自為此言耳。」倫曰：「使事有指，不然來何為哉？人定者勝天，天定亦能勝人，惟元帥察之。」粘罕不答。是後，宇文虛中、魏行可、洪皓、崔縱、張邵相繼入使，皆拘之。

紹興二年，粘罕忽自至館中與倫議和，縱之歸報。是秋，倫至臨安，入對，言金人情偽甚悉，帝優獎之。除右文殿修撰，主管萬壽觀，官其二弟一侄。時方用兵討劉豫，和議中格。三年，韓肖冑使金還，金遣李永壽、王詡繼至。二人驕倨，以倫充伴使，倫與道雲中舊故，驕倨少損，遂拜詔。訖事，倫復請祠。劉光世求倫參議軍事，辭。宰相趙鼎請召倫赴都堂稟議，倫陳進取之策，不合，復請祠。

七年春，徽宗及寧德後訃至，復以倫為徽猷閣待制，假直學士，充迎奉梓宮使，以朝請郎高公繪副之。入辭，帝使倫謂金左副元帥昌曰：「河南地，上國既不有，與其付劉豫，曷若見歸？」倫奉詔以行，因附進太后、欽宗黃金各二百兩，仍以金帛賜宇文虛中、朱弁、孫傅、張叔夜家屬之在金國者。

倫至睢陽，劉豫館之，疑有他謀，移文取國書。倫報曰：「國書須見金主面納，若所銜命，則祈請梓宮也。」豫肋取不已。會迓者至，渡河見撻懶於涿州，具言豫邀索國書無狀，且謂：「豫忍背本朝，他日安保其不背大國。」

是年冬，豫廢。倫及高公繪還，左副元帥昌送倫等曰：「好報江南，自今道塗無壅，和議可以平達。」倫入對，言金人許還梓宮及太后，又許歸河南地，且言廢豫之謀由己發之。帝大喜，賜予特異。

初，倫既見昌，昌遣使偕倫入燕見金主但，首謝廢豫，次致使指。金主始密與群臣定議許和，遂遣倫還，且命太原少尹烏陵思謀、太常少卿石慶來議事。至行在，倫往來館中計事。八年秋，以端明殿學士再使金國，知閣門事藍公佐為之副，申問諱日，期還梓宮。倫辭，引至都堂授使指二十餘事。既至金國，金主但為設宴三日，遣簽書宣徽院事蕭哲、左司郎中張通古為江南詔諭使，偕倫來。

朝論以金使肆嫚，抗論甚喧，多歸罪倫。十一月，倫至行在，引疾請祠，不許，趣赴內殿奏事。時哲等驕倨，受書之禮未定。御史中丞勾龍如淵詣都堂與秦檜議，召倫責曰：「公為使通兩國好，凡事當於彼中反復論定，安有同使至而後議者？」倫泣曰：「倫涉萬死一生，往來虎口者數四，今日中丞乃責倫如此。」檜等共解之曰：「中丞無他，亦欲激公了此事耳。」倫曰：「此則不敢不勉。」倫見通古，以一二策動之。通古恐，遂議以檜見金使於其館，受書以歸。金許歸梓宮、太母及河南地。

九年春，賜倫同進士出身、端明殿學士、簽書樞密院事，充迎梓宮、奉還兩宮、交割地界使，既又以倫為東京留守兼開封尹。倫至東京，見金右副元帥兀朮，交割地界，兀朮還燕。五月，倫自汴京赴金國議事。初，兀朮還，密言於金主曰：「河南地本撻懶、宗盤主謀割之與宋，二人必陰結彼國。今使已至汴，勿令逾境。」倫有雲中故吏隸兀朮者潛告倫，倫即遣介具言於朝，乞為備。兀朮遂命中山府拘倫，殺宗盤及撻懶。

十月，倫始見金主於御子林，致使指。金主悉無所答，令其翰林待制耶律紹文為宣勘官，問倫：「知撻懶罪否？」倫對：「不知。」又問：「無一言及歲幣，反來割地，汝但知有元帥，豈知有上國邪？」倫曰：「比蕭哲以國書來，許歸梓宮、太母及河南地，天下皆知上國尋海上之盟，與民休息，使人奉命通好兩國耳。」既就館，金主復遣紹文諭倫曰：「卿留雲中已無還期，及貸之還，曾無以報，反間貳我君臣耶？」乃遣藍公佐先歸，論歲貢、正朔、誓表、冊命等事，拘倫以俟報；已而遷之河間，遂不復遣。

十年，金渝盟，兀朮等復取河南。倫居河間六載，至十四年，金欲以倫為平灤三路都轉運使，倫曰：「奉命而來，非降也。」金益脅以威，遣使來趣，倫拒益力。金杖其使，俾縊殺之。倫厚賂使少緩，遂冠帶南向，再拜慟哭曰：「先臣文正公以直道輔相兩朝，天下所知。臣今將命被留，欲污以偽職，臣敢愛一死以辱命！」遂就死，年六十一。於是河間地震，雨雹三日不止，人皆哀之。詔贈通議大夫，賜其家金千兩、帛千匹。子述與從兄遵間入金境，至河間，得倫骨以歸，官給葬事。後謚愍節。
