劉蓉，字霞仙，湖南湘鄉人。諸生。少有志節，與曾國藩、羅澤南講學。軍事起，佐澤南治團練。咸豐四年，從國藩軍中，既克武昌，轉戰江西。五年，澤南由江西回援湖北，蓉從之，領左營。弟蕃，戰歿於蒲圻，蓉送其喪歸，遂辭軍事。尋丁父憂，胡林翼奏徵之，不出。十一年，駱秉章督師四川，聘參軍事，疏薦其才，詔以知府加三品頂戴，署四川布政使，尋實授。秉章於軍事吏治，悉倚蓉贊助，亦時出視師，藍、李諸匪以次削平。事詳秉章傳。

同治元年，石達開由滇、黔邊境入四川。預調諸軍羅布以待，秉章令蓉赴前敵督戰，達開不得逞，徘徊於土司地，窮蹙就擒。蓉親往受俘，檻送成都誅之，被旨嘉獎。時粵、捻諸匪藍成春、陳得才等竄擾陜南，踞漢中、城固等城，川匪餘孽亦入陜蔓延，勢方熾。多隆阿督師關中，注重北路回匪，於南路未能兼顧。官文疏薦蓉堪當一面，於是命蓉督辦陜南軍務，擢陜西巡撫。秉章分兵四千授蓉，總兵蕭慶高、何勝必兩軍先赴援，亦隸之。又遣將赴湖南增募萬人，蓉於十月進屯廣元。三年春，漢中粵、捻諸匪因江寧被圍急，促其回援，遂自退，趨湖北。蓉入漢中部署屯防，清餘匪。

多隆阿圍盩厔久未下，聞蓉將至，督攻益急，克之，而多隆阿受重傷。三月，蓉抵省城，多隆阿尋卒於軍，其所部雷正綰、陶茂林諸軍剿西路回匪，入甘肅；穆圖善一軍議令赴援湖北。五月，川匪合粵、捻由鎮安、孝義突犯省城，蓉集諸軍擊之於鄠、盩厔之間，尋偕穆圖善會擊於郿縣，賊西走略陽，入甘肅，陷階州，令何勝必等會川軍周達武攻之。四年，克階州，川匪餘孽悉平。雷正綰軍譁變，其部將胡士貴率叛兵回擾涇州，蓉遣軍扼隘，散其脅從，誅士貴。

會編修蔡壽祺疏劾恭親王奕訢，牽及蓉，指為夤緣，詔詰蓉令自陳。蓉奏辦，自言薦舉本末，並訐壽祺前在四川招搖，擅募兵勇，為蓉所阻，挾嫌構陷。復為內閣侍讀學士陳廷經所劾，命大學士瑞常、尚書羅惇衍按究，坐漏洩密摺，降調革任。陜甘總督楊岳斌疏言陜西士民為訴枉乞留，詔蓉仍署巡撫。

五年，奏薦賢能牧令龔衡齡等，請予升階，下部議駮。蓉疏言：「近來登進之途，多出於從軍，而究心民瘼者，仍潦倒於下吏。陜西瘡痍未起，急應旌舉賢能以為之勸。」上特允之。先是，蓉任鳳邠道黃輔辰經理回民叛產，設法墾治，歲獲穀數百萬斛，成效甚著，因奏：「陜西兵後荒蕪，以招徠開墾為急務。應視兵災輕重，荒地多少，以招墾成數為州官吏勸懲。」報可。尋以病乞開缺，上允其請，以喬松年代之，仍留陜西治軍。捻匪張總愚入陜，逼省城，蓉與松年議不合，所部楚軍三十營，統將無專主，士無戰心，屯灞橋，為賊所乘，大潰。詔斥蓉貽誤，奪職回籍。十二年，卒。湖南巡撫王文韶疏聞，命復官，陜西請祀名宦祠。
