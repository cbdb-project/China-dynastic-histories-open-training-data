富明阿，字治安，袁氏，漢軍正白旗人，明兵部尚書崇煥裔孫。崇煥裔死，家流寓汝寧，有子文弼，從軍有功，編入寧古塔漢軍。五傳至富明阿，以馬甲從征喀什噶爾，授驍騎校，洊升參領。

咸豐三年，從欽差大臣琦善軍揚州，戰於洞清鋪，受槍傷，裹創奮斗，斬馘數十，擢協領，特賜玉。四年，破賊瓜洲，賜花翎，管帶寧古塔兵。五年，戰虹橋，戒所部距賊二十步始發矢，射斃賊酋，分兩翼搜伏賊，賊潰走，加副都統銜。六年，署寧古塔副都統，迭敗賊於徐家集、硯臺山。攻瓜洲，又率隊及六合練勇攻江浦，敗賊於十里橋，賜號車齊博巴圖魯。又敗賊於樸樹灣、土橋、五新橋。七年，會攻瓜洲，連敗賊富家井、白廟，以副都統記名。是年冬，克瓜洲，詔以副都統侭先題奏。充江北軍翼長，進攻江浦。八年春，迭破援賊，復其城。進屯六合，攻滁州，克來安，加頭品頂戴。八月，德興阿兵敗浦口，富明阿馳援失利，傷亡幾半。退儀徵，收集散卒，復成軍，扼萬福橋，破賊於運河東，授寧古塔副都統。偕張國樑克揚州、儀徵，又破賊於冶鋪橋。

九年，德興阿以失律罷黜，江北軍不署統帥，命歸和春節制，別選謀勇可當一面者，和春以富明阿薦，詔幫辦和春軍務。時六合、浦口皆未復，富明阿督軍進攻，迭戰百龍廟、李家營及六合城外。既而賊數萬撲營，分股繞襲後路，遂大挫。富明阿身被十二創，詔許開缺回旗醫治，傷已成殘，命以原品休致，食全俸。十一年，召至京，命訓練京營。

同治元年，授正紅旗漢軍都統，管理神機營。尋命赴揚州幫辦都興阿軍務。江北里下河十餘縣未被賊擾，鹽場之利如故，偕都興阿疏請運鹽濟餉，軍用得給。長江下游南北岸要口四十餘處，排椿駐船，分撥水師扼要駐防，疏陳部署情形，詔特嘉其諳悉地勢。賊屢糾捻匪窺伺江北，迭擊走之。分軍渡江助馮子材守鎮江。是年秋，親率精銳援臨淮，會僧格林沁剿苗沛霖，詔幫辦軍務，令部將詹啟綸、克蒙額會陳國瑞等進攻，連破賊，沛霖伏誅。傷發，請假就醫清淮，疏陳皖北圩練之弊，詔下僧格林沁、曾國藩議加整頓。

三年春，都興阿赴陜、甘剿回，詔促富明阿回揚州坐鎮，署江寧將軍，尋實授。遣詹啟綸率兵渡江助剿，克丹陽，賜黃馬褂。江寧克復，予騎都尉世職，仍督所部水陸諸軍留防江北。於是裁撤紅單船，由提督吳全美率回廣東，酌裁陸軍數千。疏言：「江寧駐防，亂後僅存男婦六百餘人，現設官二十七員，兵二百五十八名，稍存營制。京口駐防，尚存四千餘人，官兵挑補足額，俸餉不能全支，房屋均已焚毀。請飭撥餉修蓋房屋，使有依歸。」從之。

四年，因腿傷未痊，請開缺，予假赴京醫治，許坐肩輿，至京，仍命管理神機營。傷病久不愈，詔允回旗。五年，起授吉林將軍，督剿馬賊。力疾進搜山險，遣將分捕，數月肅清。招撫金匪，開闢閒田至數萬頃。不及十年，遂開建郡縣焉。在任四年，復以傷病陳情乞罷，允之，仍在家食全俸。光緒八年，卒，優恤，謚威勤。吉林、揚州請建祠。
