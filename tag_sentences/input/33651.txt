盧照鄰，字昇之，幽州範陽人也。年十餘歲，就曹憲、王義方授《蒼》、《雅》及經史，博學善屬文。初授鄧王府典簽，王甚愛重之，曾謂群官曰：「此即寡人相如也。」後拜新都尉。因染風疾去官，處太白山中，以服餌為事。後疾轉篤，徙居陽翟之具茨山，著《釋疾文》、《五悲》等誦。頗有騷人之風，甚為文士所重。

照鄰既沉痼攣廢，不堪其苦，嘗與親屬執別，遂自投潁水而死，時年四十。文集二十卷。
