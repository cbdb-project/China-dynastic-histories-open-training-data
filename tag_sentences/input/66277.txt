康茂才，字壽卿，蘄人。通經史大義。事母孝。元末寇亂陷蘄，結義兵保鄉里。立功，自長官累遷淮西宣慰司、都元帥。

太祖既渡江，將士家屬留和州。時茂才移戍采石，扼江渡。太祖遣兵數攻之，茂才力守。常遇春設伏殲其精銳。茂才復立寨天寧洲，又破之。奔集慶，太祖克集慶，乃帥所部兵降。太祖釋之，命統所部從征。明年授秦淮翼水軍元帥，守龍灣。取江陰馬馱沙，敗張士誠兵，獲其樓船。從廖永安攻池州，取樅陽。太祖以軍興，民失農業，命茂才為都水營田使，仍兼帳前總制親兵左副指揮使。

陳友諒既陷太平，謀約張士誠合攻應天。太祖欲其速來，破之。知茂才與友諒有舊，命遣僕持書，紿為內應。友諒大喜，問：「康公安在？」曰：「守江東木橋。」使歸，太祖易橋以石。友諒至，見橋，愕然，連呼「老康」，莫應。退至龍灣，伏兵四起。茂才合諸將奮擊，大破之。太祖嘉茂才功，賜賚甚厚。明年，太祖親征友諒，茂才以舟師從克安慶，破江州，友諒西遁。遂下蘄州、興國、漢陽。沿流克黃梅寨，取瑞昌，敗友諒八指揮，降士卒二萬人。遷帳前親兵副都指揮使。攻左君弼廬州，未下。從援南昌，戰彭蠡，友諒敗死。從征武昌，皆有功。進金吾侍衛親軍都護。從大將軍徐達再攻廬州，克之，取江陵及湖南諸路。改神武衛指揮使，進大都督府副使。士誠攻江陰，太祖自將擊之。比至鎮江，士誠已焚瓜洲遁。茂才追北至浮子門。吳軍遮海口，乘潮來薄。茂才力戰，大敗之。搗淮安馬騾港，拔其水寨，淮安平。尋拔湖州，進逼平江。士誠遣銳卒迎斗，大戰尹山橋。茂才持大戟督戰，盡覆敵眾。與諸將合圍其城，軍齊門。平江下，還取無錫。遷同知大都督府事兼太子右率府使。

洪武元年，從大將軍經略中原，取汴、洛，留守陜州。規運饋餉，造浮橋渡師。招來絳、解諸州，扼潼關，秦兵不敢東向。茂才善撫綏，民立石頌德焉。三年復從大將軍征定西，取興元。還軍道卒。追封蘄國公，謚武康。
