高宗一

高宗受命中興全功至德聖神武文昭仁憲孝皇帝，諱構，字德基，徽宗第九子，母曰顯仁皇后韋氏。大觀元年五月乙巳生東京之大內，赤光照室。八月丁丑，賜名，授定武軍節度使、檢校太尉，封蜀國公。二年正月庚申，封廣平郡王。宣和三年十二月壬子，進封康王。資性朗悟，博學強記，讀書日誦千餘言，挽弓至一石五斗。宣和四年，始冠，出就外第。

靖康元年春正月，金人犯京師，軍於城西北，遣使入城，邀親王、宰臣議和軍中。朝廷方遣同知樞密院事李梲等使金，議割太原、中山、河間三鎮，遣宰臣授地，親王送大軍過河。欽宗召帝諭指，帝慷慨請行。遂命少宰張邦昌為計議使，與帝俱。金帥斡離不留之軍中旬日，帝意氣閑暇。二月，會京畿宣撫司都統制姚平仲夜襲金人砦不克，金人見責，邦昌恐懼涕泣，帝不為動，斡離不異之，更請肅王。癸卯，肅王至軍中，許割三鎮地。進邦昌為太宰，留質軍中，帝始得還。金兵退，復遣給事中王云使金，以租賦贖三鎮地。又以蠟書結遼降將耶律餘睹，為金人所得。八月，金帥粘罕復引兵深入，陷太原。斡離不破真定。冬十月，王云從吏自金先還，言金人須帝再至乃議和。雲歸，言金人堅欲得地，不然，進兵取汴都。十一月，詔帝使河北，奉袞冕、玉輅，尊金主為伯，上尊號十八字。被命，即發京師。以門下侍郎耿南仲主和議，請與俱，乃以其子中書舍人延禧為參議官偕行。帝由滑、浚至磁州，守臣宗澤請曰：「肅王去不返，金兵已迫，復去何益？請留磁。」磁人以雲將挾帝入金，遂殺雲。時粘罕、斡離不已率兵渡河，相繼圍京師。從者以磁不可留，知相州汪伯彥亦以蠟書請帝還相州。

閏月，耿南仲馳至相，見帝致辭，以面受欽宗之旨，盡起河北兵入衛，帝乃同南仲募兵勤王。初，朝廷聞金兵渡河，欲拜帝為元帥。至是，殿中侍御史胡唐老復申元帥之議，尚書右僕射何㮚擬詔書以進，欽宗遣閣門祗候秦仔持蠟詔至相，拜帝為河北兵馬大元帥，知中山府陳亨伯為元帥，汪伯彥、宗澤為副元帥。仔於頂發中出詔，帝讀之嗚咽，兵民感動。

十二月壬戌朔，帝開大元帥府，有兵萬人，分為五軍，命武顯大夫陳淬都統制軍馬。閣門祗候侯章繼蠟書至自京師，詔帝盡發河北兵，命守臣自將。帝乃下令諸郡守與諸將，議引兵渡河。乙亥，帝率兵離相州。丙子，履冰渡河。丁丑，次大名府。宗澤以二千人先諸軍至，知信德府梁揚祖以三千人繼至，張俊、苗傅、楊沂中、田師中皆在麾下，兵威稍振。會簽書樞密院事曹輔繼蠟詔至，云金人登城不下，方議和好，可屯兵近甸，毋輕動。汪伯彥等皆信和議，惟宗澤請直趨澶淵為壁，次第解京城之圍。伯彥、南仲請移軍東平。帝遂遣澤以萬人進屯澶淵，揚言帝在軍中。自是澤不復預府中謀議。帝決意趨東平。庚寅，帝發大名。

建炎元年春正月癸巳，帝至東平。初，帝軍在相州，京城圍久，中外莫知帝處。及是，陳請四集，取決帥府。壬寅，高陽關路安撫使黃潛善、總管楊惟忠亦部兵數千至東平。命潛善進屯興仁，留惟忠為元帥都統制。金人聞帝在澶淵，遣甲士及中書舍人張澄來召。宗澤命壯士射之，澄乃遁。伯彥等請帝如濟州。二月庚辰，發東平。癸未，次濟州。時帥府官軍及群盜來歸者號百萬人，分屯濟、濮諸州府，而諸路勤王兵不得進。二帝已在金人軍中。三月丁酉，金人立張邦昌為帝，稱大楚。黃潛善以告，帝慟哭，僚屬欲奉帝駐軍宿州，謀渡江左，帝聞三軍籍籍，遂輒。承制以宗澤為徽猷閣待制。丁巳，斡離不退師，徽宗北遷。戊午，承制以汪伯彥為顯謨閣待制，充元帥；潛善為徽猷閣待制，充副元帥。夏四月，粘罕退師，欽宗北遷。癸亥，邦昌尊元祐皇后為宋太后，遣人至濟州訪帝，又遣吏部尚書謝克家來迎。耿南仲率幕僚勸進，帝避席流涕，遜辭不受。伯彥等引天命人心為請，且謂靖康紀元，為十二月立康之兆。帝曰：「當更思之。」以知淮寧府趙子崧為寶文閣學士、元帥府參議官、東南道總管，統東南勤王兵。邦昌遣閣門宣贊舍人蔣師愈等持書詣帝，自言從權濟事，及將歸寶避位之意。帝亦貽諸帥書，以未得至京，已至者毋輒入。聞資政殿大學士、領開封府事李綱在湖北，遣劉默持書訪之。又諭宗澤等，以受偽命之人義當誅討，然慮事出權宜，未可輕動。澤復書謂邦昌篡亂蹤跡已無可疑，宜早正天位，興復社稷，不可不斷。門下侍郎呂好問亦以蠟書來，言帝不自立，恐有不當立而立者。丁卯，謝克家以「大宋受命之寶」至濟州，帝慟哭跪受，命克家還京師，趣辦儀物。戊辰，濟州父老詣軍門，言州四旁望見城中火光屬天，請帝即位於濟。會宗澤來言，南京乃藝祖興王之地，取四方中，漕運尤易。遂決意趨應天。是夕，邦昌手書上延福宮太后尊號曰元祐皇后，入居禁中，以尚書左丞馮澥為奉迎使。皇后又遣兄子衛尉少卿孟忠厚持手書遺帝。皇后垂簾聽政。邦昌權尚書左僕射，率在京百官上表勸進，不許。甲戌，皇后手書告中外，俾帝嗣統。乙亥，百官再上表，又不許。丁丑，馮澥等至濟州，百官三上表，許以權聽國事。戊寅，命宗澤先勒兵分駐長垣、韋城等縣，以備非常。東道副總管朱勝非至濟州，宣撫司統制官韓世忠以兵來會。庚辰，帝發濟州，鄜延副總管劉光世自陜州來會，以光世為五軍都提舉。辛巳，次單州。壬午，次虞城縣。西道都總管王襄自襄陽來會。癸未，至應天府。皇后詔有司備法駕儀仗。乙酉，張邦昌至，伏地慟哭請死，帝慰撫之。承制以汪伯彥為顯謨閣直學士，黃潛善為徽猷閣直學士。權吏部尚書王時雍等奉乘輿服御至，群臣勸進者益眾，命有司築壇府門之左。

五月庚寅朔，帝登壇受命，禮畢慟哭，遙謝二帝，即位於府治。改元建炎。大赦，常赦所不原者咸赦除之。張邦昌及應於供奉金國之人，一切不問。命西京留守司修奉祖宗陵寢。罷天下神霄宮。住散青苗錢。應死節及歿於王事者並推恩。奉使未還者，祿其家一年。應選人並循資，已系承直郎者，改次等京官。臣僚因亂去官者，限一月還任。潰兵、群資咸許自新。免系官欠負，蠲南京及元帥府常駐軍一月以上州縣夏稅。應天府特奏名舉人並與同進士出身，免解人與免省試。諸路特奏名三舉以上及宗室嘗預貢者，並推恩。應募兵勤王人以兵付州縣主兵官，聽赴行在。中外臣庶許言民間疾苦，雖詆訐亦不加罪。命官犯罪，更不取特旨裁斷。蔡京、童貫、朱勉、李彥、孟昌齡、梁師成、譚稹及其子孫，更不收敘。內外大臣，限十日各舉布衣有材略者一人。餘如故事。以黃潛善為中書侍郎，汪伯彥同知樞密院事。元祐皇后在東京，是日徹簾。辛卯，遙尊乾龍皇帝為孝慈淵聖皇帝，元祐皇后為元祐太后。詔史官辨宣仁聖烈皇后誣謗。築景靈宮於江寧府。壬辰，以張邦昌為太保、奉國軍節度使、同安郡王，五日一赴都堂參決大事。以河東、北宣撫使範訥為京城留守。癸巳，遙尊帝母韋賢妃為宣和皇后，遙立嘉國夫人邢氏為皇后。耿南仲罷。甲午，以李綱為尚書右僕射兼中書侍郎，趣赴行在，楊惟忠為建武軍節度使，主管殿前司公事。罷諸盜及民兵之為統制者，簡其士馬隸五軍。乙未，以生辰為天申節。馮澥罷，以兵部尚書呂好問為尚書右丞。命中軍統制馬忠、後軍統制張忭率兵萬人，趣河間府追襲金人。丙申，以呂好問兼門下侍郎。丁酉，以黃潛善兼御營使，汪伯彥副之，真定府路副總管王淵為都統制，鄜延路副總管劉光世提舉一行事務。王時雍黃州安置。命統制官薛廣、張瓊率兵六千人會河北山水砦義兵，共復磁、相。戊戌，以資政殿學士路允迪為京城撫諭使，龍圖閣學士耿延禧副之。贈吏部侍郎李若水觀文殿學士，謚忠愍。己亥，召太學生陳東赴行在。李綱至江寧，誅叛卒周德等。庚子，詔：以靖康大臣主和誤國，責李邦彥為建寧軍節度副使、潯州安置，徙吳敏柳州，蔡懋英州。李梲、宇文虛中、鄭望之、李鄴皆以使金請割地，責廣南諸州並安置。辛丑，詔張邦昌知幾達變，勛在社稷，如文彥博例，月兩赴都堂。壬寅，封後宮潘氏為賢妃。以江、淮發運使梁揚祖提領東南茶鹽事。癸卯，天申節，罷百官上壽。乙己，賜諸路勤王兵還營者錢，人三千。丙午，以誣謗宣仁聖烈皇后，追貶蔡確、蔡卞、邢怒、蔡懋官。以保靜軍節度使姚古知河南府。金人陷河中府，權府事郝仲連死之。丁未，徽宗至燕山府。庚戌，以宗澤為龍圖閣學士、知襄陽府。壬子，進張邦昌太傅。丙辰，罷監察御史張所，尋責江州安置。丁巳，詔成都、京兆、襄陽、荊南、江寧府、鄧、揚二州儲資糧，修城壘，以備巡幸。以簽書樞密院事張叔夜嘗援京城力戰，從徽宗北行，遙命為觀文殿大學士、醴泉觀使。戊午，右諫議大夫範宗尹罷。遣太常少卿周望使河北軍前通問二帝。西道總管王襄、北道總管趙野坐勤王稽緩，並分司，襄陽府、青州居住。尋責襄永州、野邵州，並安置。

六月己未朔，李綱入見，上十議，曰國是、巡幸、赦令、僭逆、偽命、戰、守、本政、責成、修德。以前殿前副都指揮使王宗濋引衛兵遁逃，致都城失守，責官、邵州安置。徽猷閣直學士徐秉哲假資政殿學士，為大金通問使，秉哲辭。庚申，封靖康軍節度使仲湜嗣濮王。粘罕還屯雲中。辛酉，命新任郎官未經上殿者並引對。御史中丞顏岐罷。徐秉哲責官、梅州安置。詔河北、京、陜、淮、湖、江、浙州軍縣鎮募人修築城壁。壬戌，置登聞檢鼓院。癸亥，以黃潛善為門下侍郎兼權中書侍郎。張邦昌坐僭逆，責降昭化軍節度副使、潭州安置。及受偽命臣僚：王時雍高州，吳開永州，莫儔全州，李擢柳州，孫覿歸州，並安置。顏博文、王紹以下論罪有差。以知懷州霍安國、河東宣撫使劉韐死節，贈安國延康殿學士，韐資政殿大學士。甲子，命李綱兼御營使。乙丑，以龍神衛四廂都指揮使馬忠為河北經制使，措置民兵。洪芻罷左諫議大夫，下臺獄。丁卯，以祠部員外郎喻汝礪為四川撫諭，督漕計羨緡及常平錢物。罷開封、諸州、軍、府司錄曹掾官。州、軍通判二員者省其一。權減宰執奉賜三之一。省諸路提舉常平司、兩浙、福建提舉市舶司。賊李孝忠寇襄陽，守臣黃叔敖棄城遁。立格買馬。辛未，以子敷生，大赦。籍天下神霄宮錢穀充經費。拘天下職田錢隸提刑司。還元祐黨籍及上書人恩數。癸酉，詔陜西、山東諸路帥臣團結軍民，互相應援。乙亥，增諸縣弓手，置武尉領之。宗室叔向以所募勤王兵屯京師，或言為變，命劉光世捕誅之。戊寅，以汪伯彥知樞密院事。遣宣義郎傅雱使河東軍前，通問二帝。己卯，置沿河、沿淮、沿江帥府十有九，要郡三十九，次要郡三十八，帥守兼都總管，守臣兼鈐轄、都監，總置軍九十六萬七千五百人。別置水軍七十七將，造舟江、淮諸路。置三省、樞密院賞功司。東京留守範訥落節鉞、淄州居住。庚辰，以二帝未還，禁州縣用樂。辛巳，置沿河巡察六使。壬午，以戶部尚書張愨同知樞密院事兼提舉措置戶部財用。癸未，呂好問罷。甲申，並尚書戶部右曹所掌歸左曹，命尚書總領。乙酉，以宗澤為東京留守，杜充為北京留守，罷監司州郡職田。丙戌，詔陜西、河北、京東西路募兵合十萬人，更番入衛行在。命京東、西路造戰車。丁亥，以張所為河北西路招撫使。括買官民馬，勸出財助國。戊子，以錢蓋為陜西經制使，封趙懷恩為安化郡王，因召五路兵赴行在。

秋七月己丑朔，以樞密副都承旨王□燮為河東經制使。庚寅，詔王淵、劉光世、統制官張俊、喬仲福、韓世忠分討陳州軍賊杜用、京東賊李昱及黎驛、魚臺潰兵，皆平之。辛卯，籍東南諸州神霄宮及贍學錢助國用。叔右監門衛大將軍、貴州團練使士珸以磁、洺義兵復洺州。乙未，以溫州觀察使範瓊為定武軍承宣使、御營司同都統制。丙申，賜諸路強壯巡社名為「忠義巡社」，專隸安撫司。戊戌，欽宗至燕山府。以忻州觀察使張忭為河北制置使。東都宣武卒杜林謀據成都叛，伏誅。己亥，詔臺省、寺監繁簡相兼，學官、館職減舊制之半。辛丑，復議吳開、莫儔等十一人罪，並廣南、江、湖諸州安置，餘遞貶有差。壬寅，詔：「奉元祐太后如東南，六宮及衛士家屬從行，朕當獨留中原，與金人決戰。」以延康殿學士許翰為尚書右丞。甲辰，以右諫議大夫宋齊愈當金人謀立異姓，書張邦昌姓名，斬於都市。乙巳，手詔：「京師未可往，當巡幸東南。」丙午，詔定議巡幸南陽。以觀文殿學士範致虛知鄧州，修城池，繕宮室，輸錢穀以實之。丁未，遣官詣京師迎奉太廟神主赴行在。己酉，罷四道都總管。以尚書虞部員外郎張浚為殿中侍御史。庚戌，徵諸道兵，期八月會行在。丙辰，徽宗自燕山密遣閣門宣贊舍人曹勛至，賜帝絹半臂，書其領曰：「便可即真，來援父母。」帝泣以示輔臣。張所、傅亮軍發行在。是月，關中賊史斌犯興州，僭號稱帝。

八月戊午朔，洪芻等坐圍城日括金銀自盜，及私納宮人，芻及餘大均、陳沖貸死，流沙門島，餘五人罪有差。勝捷軍校陳通作亂於杭州，執帥臣葉夢得，殺漕臣吳昉。己未，元祐太后發京師。庚申，以劉光世為奉國軍節度使，韓世忠、張俊皆進一官。辛酉，右司諫潘良貴罷。壬戌，以李綱為尚書左僕射兼門下侍郎，黃潛善為右僕射兼中書侍郎，張愨兼御營副使。癸亥，命御營使、副大閱五軍。庚午，更號元祐太后為隆祐太后。辛未，罷傅亮經制副使，召赴行在。壬申，召布衣譙定赴行在。命御營統制辛道宗討陳通。是夕，東北方有赤氣。癸酉，以耿南仲主和誤國，南雄州安置。乙亥，用張浚言，罷李綱左僕射。丙子，隆祐太后發南京，命侍衛馬軍都指揮使郭仲荀護衛如江寧，兼節制江、淮、荊、浙、閩、廣諸州，制置東南盜賊。丁丑，以龍圖閣直學士錢伯言知杭州，節制兩浙、淮東將兵及福建槍杖手，討陳通。庚辰，降榜招諭杭州亂兵。壬午，用黃潛善議，殺上書太學生陳東、崇仁布衣歐陽澈。乙酉，遣兵部員外郎江端友等撫諭閩、浙、湖、廣、江、淮、京東西諸路，及體訪官吏貪廉、軍民利病。許翰罷。丁亥，博州卒宮儀作亂，犯萊州。

九月己丑，建州軍校張員等作亂，執守臣張動，轉運副使毛奎、判官曹仔為所殺，嬰城自守。範瓊捕斬李孝忠於復州。壬辰，以金人犯河陽、汜水，詔擇日巡幸淮甸。鑄建炎通寶錢。命淮、浙沿海諸州增修城壁，招訓民兵，以備海道。甲午，命揚州守臣呂頤浩繕修城池。宗澤往河北視師，七日還。是夜，辛道宗兵潰於嘉興縣。丁酉，詔荊襄、關陜、江淮皆備巡幸。戊戌，罷買馬。己亥，以子敷為檢校少保、集慶軍節度使，封魏國公。詔內外官司參用嘉祐、元豐敕，以俟新書。庚子，二帝徙居□郡。辛丑，陳通劫提點刑獄周格營，殺格，執提點刑獄高士曈。壬寅，遣徽猷閣待制孟忠厚迎奉太廟神主赴揚州。以直秘閣王圭為招撫判官，代張所，尋責所廣南安置。乙巳，宗澤表請車駕還闕。戊申，河北招撫司都統制王彥渡河擊金人，破之，復新鄉縣。己酉，以諜報金人欲犯江、浙，詔暫駐淮甸捍禦，稍定即還京闕。募民入貲授官。軍賊趙萬入常州，執守臣何袞。罷諸路經制招撫使。庚戌，始通當三大錢於淮、浙、荊湖諸路。壬子，命湖南撫諭官馬伸持詔賜張邦昌死於潭州，並誅王時雍。癸丑，詔有敢妄議惑眾沮巡幸者，許告而罪之，不告者斬。乙卯，王彥及金人戰，敗績，奔太行山聚眾，其裨將岳飛引其部曲自為一軍。趙萬陷鎮江府，守臣趙子崧棄城渡江，保瓜洲。是秋，金人分兵據兩河州縣，惟中山、慶源府、保、莫、邢洺、冀、磁、絳、相州久之乃陷。

冬十月丁巳朔，帝登舟幸淮甸。戊午，太后至揚州。己未，罷諸路勸誘獻納錢物。庚申，罷諸路召募潰兵忠義等人，及寄居官擅集勤王兵者。癸亥，募群盜能並滅賊眾者官之。甲子，以張浚論李綱不已，落綱觀文殿大學士，止奉宮祠。知秀州兼權浙西提點刑獄趙叔近入杭州招撫陳通。乙丑，罷帥府、要郡、次要郡新軍及水軍。丁卯，以王淵為杭州制置盜賊使，統制官張俊從行。庚午，次泗州，幸普照寺。甲戌，太白晝見。己卯，次楚州寶應縣。後軍將孫琦等作亂，逼左正言盧臣中墮水死。庚辰，命劉光世討鎮江叛兵。辛巳，以光世為滁和濠州、江寧府界招捉盜賊制置使，御營統制官苗傅為使司都統制。朝請郎李棫提舉廣西左、右兩江峒丁公事。癸未，至揚州，禁內侍統兵官相見。丙戌，王淵、張俊誘趙萬等，悉誅之。

十一月戊子，李綱鄂州居住。真定軍賊張遇入池州，守臣滕祐棄城遁。己丑，詔雜犯死罪有疑及情理可憫者，撫諭官同提刑司酌情減降，先斷後聞。壬辰，遣王倫等為金國通問使。乙未，以張愨為尚書左丞，工部尚書顏岐同知樞密院事。丙申，曲赦應天府、毫、宿、揚、泗、楚州、高郵軍。丙午，以張愨為中書侍郎。戊申，以顏岐為尚書左丞兼權門下侍郎，御史中丞許景衡為右丞，刑部尚書郭三益同知樞密院事。權密州趙野棄城遁，軍校杜彥據州，追野，殺之。辛亥，命福建路增招弓手。金人陷河間府。是月，軍賊丁進圍壽春府，守臣康允之拒卻之。

十二月丙辰朔，命從臣四員充講讀官，就內殿講讀。丁巳，詔諸路提刑司選官，即轉運司所在州類省試進士，以待親策。辛酉，王淵入杭州，執陳通等誅之。壬戌，青州敗將王定以兵作亂，殺帥臣曾孝序。癸亥，粘罕犯汜水關，西京留守孫昭遠遣將拒之，戰歿，昭遠將兵南遁，尋命部將王仔奉啟運宮神禦赴行在。甲子，改授後父徽猷閣待制邢煥為光州觀察使。乙丑，詔凡刑賞大政並經三省，其乾請墨敕行下者罪之。丙寅，張遇犯江州。戊辰，金人圍棣州，守臣姜剛之固守，金兵解去。甲戌，金人陷同州，守臣鄭驤死之。張遇犯黃州。己卯，金人陷汝州，入西京。庚辰，金人陷華州。辛巳，破潼關。河東經制使王𤫉自同州引兵遁入蜀。丁進詣宗澤降。乙酉，增置廣西弓手以備邊。以戶部尚書黃潛厚為延康殿學士、同提舉措置財用。

本紀第二十五

高宗二

二年春正月丙戌朔，帝在揚州。丁亥，錄兩河流亡吏士。沿河給流民官田、牛、種。戊子，金人陷鄧州，安撫劉汲死之。辛卯，置行在榷貨務。壬辰，金人犯東京，宗澤遣將擊卻之。癸巳，復明法新科。甲午，詣壽寧寺，謁祖宗神主。乙未，金人破永興軍，前河東經制副使傅亮以兵降，經略使唐重、副總管楊宗閔、提舉軍馬陳迪、轉運副使桑景詢、判官曾謂、提點刑獄郭忠孝、經略司主管機宜文字王尚及其子建中俱死之。東平府兵馬鈐轄孔彥舟叛，渡淮犯黃州，守臣趙令嵗拒之。丙申，詔：「自今犯枉法自盜贓者，中書籍其姓名，罪至徒者，永不錄用。金人陷均州，守臣楊彥明遁去。丁酉，金人陷房州。己亥，張遇焚真州。秘閣修撰孫昭遠為亂兵所害。庚子，遣主客員外郎謝亮為陜西撫諭使兼宣諭使，持詔賜夏國。張遇陷鎮江府，守臣錢伯言棄城走。辛丑，內侍邵成章坐輒言人臣除名、南雄州編管。金人陷鄭州，通判趙伯振死之。癸卯，金帥窩裡嗢陷濰州，又陷青州，尋棄去。丁未，詔諭流民、潰兵之為盜賊者，釋其罪。己酉，禁諸將引潰兵入蜀，置大散關使以審驗之。庚戌，遣考功員外郎傅雱為淮東京東西撫諭使。辛亥，王淵招降張遇，以所部萬人隸韓世忠。改授顯謨閣直學士孟忠厚為常德軍承宣使。詔凡後族毋任侍從官，著為令。金人焚鄧州。是月，以中奉大夫劉豫知濟南府。金人陷穎昌府，守臣孫默為所殺。經制司僚屬王擇仁復永興軍。金人陷秦州，經略使李復降；又犯熙河，經略使張深遣兵馬都監劉惟輔與戰於新店，敗之，斬其帥黑鋒。

二月丙辰，金人再犯東京，宗澤遣統制閻中立等拒之，中立戰死。戊午，移耿南仲於臨江軍。金人陷唐州。壬戌，安化軍節度副使宇文虛中應詔使絕域，復中大夫，召赴行在。癸亥，罷市易務。甲子，金人犯滑州，宗澤遣張摠救之，戰死。乙丑，澤遣判官範世延等表請帝還闕。河北賊楊進等詣澤降。丁卯，復延康、述古殿直學士為端明、樞密直學士。辛未，詔自今犯枉法自盜贓罪至死者，籍其貲。壬申，赦福州叛卒張員等。癸酉，金人陷蔡州，執守臣閻孝忠。丙子，金人陷淮寧府，守臣向子韶死之。丁丑，遣王貺等充金國軍前通問使。戊寅，責降知鎮江府趙子崧為單州團練副使、南雄州安置。己卯，奪秘書正字胡珵官，送梧州編管。朝奉大夫劉正彥應詔使絕域，授武德大夫、威州刺史，尋為御營右軍副統制。庚申，以王淵為向德軍節度使。辛巳，武功大夫、和州防禦使馬擴奔真定五馬山砦聚兵，得皇弟信王榛於民間，奉之總制諸砦。壬午，詔京畿、京東西、河北、淮南路置振華軍八萬人。是月，成都守臣盧法原修城成。

三月辛卯，金人陷中山府。壬辰，詔諸路安撫使許便宜節制官吏。丁酉，初立《大小使臣呈試弓馬出官格》，先閱試，然後奏補。粘罕焚西京去。庚子，河南統制官翟進復西京，宗澤奏進為京西北路安撫制置使。丙午，遙授尚書右僕射何□為觀文殿大學士，中書侍郎陳過庭為資政殿大學士，同知樞密院事聶昌為資政殿大學士，並主管宮觀。時□已卒於金，昌為人所殺，朝遷未之知。過庭亦在金軍中。丁未，罷內外權局官之不應法者。遣楊應誠為大金、高麗國信使。己酉，張員等復作亂，擁眾突城出，命本路提點刑獄李芘討捕之。辛亥，以範瓊權同主管侍衛步軍司公事，屯真州。是月，金人陷鳳翔府，守臣劉清臣棄城去；又犯涇原，經略使統制官曲端遣將拒戰，敗之，金兵走同、華。石壕尉李彥仙舉兵復陜州。

夏四月丙辰，詔文臣從官至牧守、武臣管軍至遙郡，各舉所知二人。戊午，禁州縣責鄰保代輸逃戶稅役。宗澤遣將趙世興復滑州。乙丑，翟進以兵襲金帥兀室于河南，兵敗，其子亮死之。進又率御營統制韓世忠、京城都巡檢使丁進等兵戰於文家寺，又敗，世忠收餘兵南歸。兀室復入西京，尋棄去。隴右都護張嚴及金人戰于五里坡，敗績，死之。丁卯，金人入洺州。壬辰，軍賊孫琦焚隨州。癸未，入唐州。信王榛遣馬擴來奏事。是月，以榛為河外兵馬都元帥，擴為元帥府馬步軍都總管。

五月乙酉，許景衡罷。孫琦犯德安府。丙戌，命參酌元祐科舉條制，立詩賦、經義分試法。戊子，以翰林學士朱勝非為尚書右丞。辛卯，以金兵渡河，遣韓世忠、宗澤等逆戰。甲午，曲赦河北、陜西、京東路。福建轉運判官謝如意執張員等六人，誅之。丙申，復命宇文虛中為資政殿大學士，充金國祈請使。賊靳賽寇光山縣。戊戌，河北制置使王彥部兵渡河，屯滑州之沙店。癸卯，張愨薨。甲辰，金帥婁宿陷絳州。丁未，復置兩浙、福建提舉市舶司。己酉，秀州卒徐明等作亂，執守臣朱芾，迎前守趙叔近復領州事。命御營中軍統制張俊討之。癸丑，罷借諸路職田。

六月乙卯，權罷邛州鑄錢，增印錢引。癸亥，建州卒葉濃等作亂，寇福州。甲子，親慮囚。乙丑，張俊至秀州，殺趙叔近，執徐明斬之。甲戌，葉濃陷福州。丁丑，詔江、浙沿流州軍練水軍，造戰艦。京畿、淮甸蝗。是月，以知延安府王庶節制陜西六路軍馬，涇原經略使統制官曲端為節制司都統制。永興軍經略使郭琰逐王擇仁，擇仁奔興元。

秋七月甲申，葉濃入寧德縣，復還建州，命張俊同兩浙提點刑獄趙哲率兵討之。丙戌，詔吏部審量京官，非政和以後進書頌及直赴殿試人，乃聽參選。宗澤薨。丁亥，詔百官坐祭京、王黼擬授而廢者，許自新復用。戊子，禁軍中抉目刳心之刑。壬辰，選江、浙州軍正兵、土兵六之一赴行在。乙未，以郭仲荀為京城副留守。戊戌，錄內外諸軍將士功。辛丑，以春霖、夏旱蝗，詔監司、郡守條上闕政，州郡災甚者蠲田賦。甲辰，以降授北京留守杜充復樞密直學士，為開封尹、東京留守。

八月甲寅，初鑄御寶三。甲戌，御集英殿策試禮部進士。罷殿中侍御史馬伸，尋責濮州。河北、京東捉殺使李成叛。辛巳，犯宿州。是月，二帝徙居韓州。

九月甲申，丁進叛，復寇淮西。庚寅，賜禮部進士李易以下四百五十一人及第、出身，特奏名進士皆許調官。壬辰，召侍從所舉褚宗諤等二十一人驛赴行在。癸巳，金人陷冀州，將官李政死之。甲午，金人再犯永興軍，經略使郭琰棄城，退保義穀。辛丑，陜西節制司兵官賀師範及金人戰於八公原，敗績，死之。丙午，復所減京官奉。丁未，東京留守統制官薛廣及金人戰於相州，敗死。己酉，郭三益薨。是秋，窩裡嗢、撻懶破五馬山砦，信王榛不知所終。馬擴軍敗於北京之清平。

冬十月甲寅，命揚州浚隍修城。閱江、淮州郡水軍。楊應誠還自高麗。戊午，遣劉光世討李成。壬戌，禁江、浙閉糴。癸亥，粘罕圍濮州，遣韓世忠、範瓊領兵至東平、開德府，分道拒戰，又命馬擴援之。甲子，命孟忠厚奉隆祐太后幸杭州。楊進復叛，攻汝、洛，命翟進擊於鳴皋山，翟進戰死。丙子，罷吏部審量崇寧、大觀以來濫賞，止令自陳。是月，劉正彥擊丁進，降之。

十一月辛巳朔，提舉嵩山崇福宮李綱責授單州團練副使、萬安軍安置。劉光世及李成戰於新息縣，成敗走。高麗國王王楷遣其臣尹彥頤入見。金人圍陜州，守臣李彥仙拒戰，卻之。壬辰，金人陷延安府，權知府劉選、總管馬忠皆遁，通判府事魏彥明死之。癸巳，趙哲大破葉濃於建州城下，濃遁而降，復謀為變，張俊禽斬之。乙未，金人陷濮州，執守臣楊粹中，又陷開德府，守臣王棣死之。以魏行可充金國軍前通問使。庚子，詣壽寧寺朝饗祖宗神主。壬寅，冬至，祀昊天上帝於圜丘，以太祖配，大赦。金人陷相州，守臣趙不試死之。甲辰，陷德州，兵馬都監趙叔皎死之。庚戌，立士庶子弟習射補官法。是月，節制陜西軍馬王庶為都統制曲端所拘，奪其印。四川茶馬趙開罷官買賣茶，給引通商如政和法。金人犯晉寧軍，守臣徐徽言拒卻之，知府州折可求以城降。金人陷淄州。涇原兵馬都監吳玠襲斬史斌。濱州賊蓋進陷棣州，守臣姜剛之死之。京東賊李民詣行在請降，王淵殲其眾，留民為將。十二月乙卯，太后至杭州，扈從統制苗傅以其軍八千人駐奉國寺。庚申，金人犯東平府，京東西路制置使權邦彥棄城去，又犯濟南府，守臣劉豫以城降。甲子，金人陷大名府，提點刑獄郭永罵敵不屈，死之，轉運判官裴億降。又陷襲慶府。乙丑，陷虢州。丙寅，初命修國史。己巳，以黃潛善為尚書左僕射兼門下侍郎，汪伯彥右僕射兼中書侍郎，顏岐門下侍郎，朱勝非中書侍郎，兵部尚書盧益同知樞密院事。辛未，金人犯青州。丁丑，特進致仕餘深、金紫光祿大夫致仕薛昂並分司，進昌軍、徽州居住。耿南仲再責單州別駕，唐恪追落觀文殿大學士。戊寅，以禮部侍郎張浚兼御營參贊軍事，教習長兵。是冬，杜充決黃河，自泗入淮，以阻金兵。

三年春正月庚辰朔，帝在揚州。以京西北路兵馬鈐轄翟興為河南尹、京西北路安撫制置兼招討使。京西賊貴仲正陷岳州。甲申，以資政殿學士路允迪簽書樞密院事。丁亥，金人再陷青州，又陷濰州，焚城而去。京東安撫劉洪道入青州守之。己丑，奉安西京會聖宮累朝御容於壽寧寺。占城國入貢。趣大金通問使李鄴、周望、宋彥通、吳德休等往軍前。辛卯，陜州都統邵興及金人戰於潼關，敗之。復虢州。乙未，杜充遣岳飛、桑仲討其叛將張用於城南，其徒王善救之，官軍敗績。庚子，張用、王善寇淮寧府，守臣馮長寧卻之。詔：「百官聞警遣家屬避兵，致物情動搖者，流。」丙午，粘罕陷徐州，守臣王復及子倚死之，軍校趙立結鄉兵為興復計。御營平寇左將軍韓世忠軍潰于沭陽，其將張遇死，世忠奔鹽城。金兵執淮陽守臣李寬，殺轉運副使李跋，以騎兵三千取彭城，間道趣淮甸。戊申，至泗州。

二月庚戌朔，始聽士民從便避兵。命劉正彥部兵衛皇子、六宮如杭州。江、淮制置使劉光世阻淮拒金人，敵未至，自潰。金人犯楚州，守臣朱琳降。辛亥，金人陷天長軍。壬子，內侍鄺詢報金兵至，帝被甲馳幸鎮江府。是日，金兵過楊子橋。癸丑，游騎至瓜洲，太常少卿季陵奉太廟神主行，金兵追之，失太祖神主。王淵請幸杭州。命留朱勝非守鎮江，以吏部尚書呂頤浩為資政殿大學士、江淮制置使，都巡檢使劉光世為殿前都指揮使，充行在五軍制置使，駐鎮江府，控扼江口。主管馬軍司楊惟忠節制江東軍馬，駐江寧府。是夕，發鎮江，次呂城鎮。金人入真州。甲寅，次常州。御營統制王亦謀據江寧，不克而遁。御營平寇前將軍範瓊自東平引兵至壽春，其部兵殺守臣鄧紹密。丙辰，次平江府。丁巳，金人犯泰州，守臣曾班以城降。丁進縱兵剽掠，王淵誘誅之。戊午，次吳江縣，命朱勝非節制平江府、秀州控扼軍馬，禮部侍郎張浚副之。又命勝非兼御營副使。留王淵守平江。以忠訓郎劉俊民為閣門祗候，繼書使金軍。詔錄用張邦昌親屬，仍命俊民持邦昌貽金人約和書稿以行。金人陷滄州，守臣劉錫棄城走。己未，次秀州。命呂頤浩往來經制長江，以龍圖閣待制、知江州陳彥文為沿江措置使。庚申，次崇德縣。呂頤浩從行，即拜同簽書樞密院事、江淮兩浙制置使，以兵二千還屯京口。又命御營中軍統制張俊以兵八千守吳江，吏部員外郎鄭資之為沿江防托，監察御史林之平為沿海防托，募海舟守隘。壬戌，駐蹕杭州。金人陷晉寧軍，守臣徐徽言死之。癸亥，下詔罪己，求直言。令有司具舟常、潤，迎濟衣冠、軍民家屬。省儀物、膳羞，出宮人之無職掌者。乙丑，降德音；赦雜犯死罪以下囚，放還士大夫被竄斥者，惟李綱罪在不赦，更不放還。蓋用黃潛善計，罪綱以謝金人。置江寧府榷貨務都茶場。丁卯，百官入見，應迪功郎以上並赴朝參。戊辰，出米十萬斛，即杭、秀、常、湖州、平江府損直以糶，濟東北流寓之人。金人焚揚州。己巳，用御史中丞張澄言，罷黃潛善、汪伯彥，以戶部尚書葉夢得為尚書左丞，澄為右丞。庚午，詔平江、鎮江府、常、湖、杭、越州，具寓居京朝官已上姓名以備簡拔。分命浙西監司等官，募土豪守千秋、垂腳、襄陽諸嶺，以扼宣、常諸州險要。金人去揚州。辛未，詔御營使司唯掌行在五軍，凡邊防經制並歸三省、樞密。金人過高郵軍，守臣趙士瑗棄城走。潰兵宋進犯泰州，守臣曾班遁。壬申，罷軍期司掊斂民財者。呂頤浩遣將陳彥渡江襲金餘兵，復揚州。癸酉，靳賽犯通州。韓世忠小校李在叛據高郵。甲戌，黃潛善、汪伯彥並落職。乙亥，召朱勝非赴行在，留張浚駐平江。贈陳東、歐陽澈承事郎，官有服親一人，恤其家。召馬伸赴行在，卒，贈直龍圖閣。丙子，詔士民直言時政得失。是月，以王庶為陜西節制使、知京兆府，節制司都統制曲端為鄜延經略使、知延安府。張用據確山，號「張莽蕩」。

三月己卯朔，日中有黑子。庚辰，以朱勝非為尚書右僕射兼中書侍郎。辛巳，葉夢得罷，以盧益為尚書左丞，未拜，復罷為資政殿學士。御營都統制王淵同簽書樞密院事，呂頤浩為江南東路安撫制置使、知江寧府。壬午，詔王淵免進呈書押本院文字。扈從統制苗傅忿王淵驟得君，劉正彥怨招降劇盜而賞薄。帝在揚州，閹宦用事恣橫，諸將多疾之。癸未，傅、正彥等叛，勒兵向闕，殺王淵及內侍康履以下百餘人。帝登樓，以傅為慶遠軍承宣使、御營使司增統制，正彥渭州觀察使、副都統制。傅等迫帝遜位於皇子魏國公，請隆祐太后垂簾同聽政。是夕，帝移御顯寧寺。甲申，尊帝為睿聖仁孝皇帝，以顯寧寺為睿聖宮，大赦。以張澄兼中書侍郎，韓世忠為御營使司提舉一行事務，前軍統制張俊為秦鳳副總管，分其眾隸諸軍。丁亥，以東京留守杜充為資政殿大學士、節制京東西路。殿前副都指揮使、東京副留守郭仲荀進昭化軍節度使。分竄內侍藍珪、高邈、張去為、張旦、曾擇、陳永錫於嶺南諸州。擇已行，傅追還，殺之。呂頤浩至江寧。戊子，以端明殿學士王孝迪為中書侍郎、盧益為尚書左丞。張俊部眾八千至平江，張浚諭以決策起兵問罪，約呂頤浩、劉光世招韓世忠來會。己丑，改元明受。張浚奏乞睿聖皇帝親總要務。庚寅，百官始朝睿聖宮，以苗傅為武當軍節度使，劉正彥為武成軍節度使，劉光世為太尉、淮南制置使，範瓊為慶遠軍節度、湖北制置使，楊惟忠加少保，張浚為禮部尚書，及呂頤浩並赴行在。傅等以御營中軍統制吳湛主管步軍司；黃潛善、汪伯彥並分司，衡、永州居住；王孝迪、盧益為大金國信使；進士黃大本、吳時敏為先期告請使。置行在都茶場。呂頤浩奏請睿聖皇帝復大位。金人陷鄜州。癸巳，張浚命節制司參議官辛道宗措置海舶，遣布衣馮□番持書說傅、正彥。甲午，有司請尊太后為太皇太后，不許。呂頤浩率勤王兵萬人發江寧。乙未，再貶黃潛善鎮東軍節度副使、英州安置。劉光世部兵會呂頤浩於丹陽。丙申，韓世忠自鹽城收散卒至平江，張俊假兵二千。戊戌，赴行在。辛丑，傅等以世忠為定國軍節度使張俊為武寧軍節度使、知鳳翔府，張浚責黃州團練副使、郴州安置。俊等皆不受。傅等遣軍駐臨平，拒勤王兵。壬寅，日中黑子沒。盧益罷。呂頤浩至平江。水賊邵青入泗州。癸卯，太后詔：睿聖皇帝宜稱皇太弟、天下兵馬大元帥、康王，皇帝稱皇太侄、監國。賜傅、正彥鐵券。呂頤浩、張浚傳檄中外討傅、正彥，執黃大本下獄。乙巳，太后降旨睿聖皇帝處分兵馬重事。張俊率兵發平江，劉光世繼之。丙午，張浚同知樞密院事，翰林學士李邴、御史中丞鄭□並同簽書樞密院事。呂頤浩、張浚發平江。丁未，次吳江，奏乞建炎皇帝還即尊位。朱勝非召傅、正彥至都堂議復闢，傅等遂朝睿聖宮。金人陷京東諸郡，劉洪道棄青州去。撻懶以劉豫知東平府、節制河南州郡。趙立復徐州。

夏四月戊申朔，太后下詔還政，皇帝復大位。帝還宮，與太后御前殿垂簾，詔尊太后為隆祐皇太后。己酉，詔訪求太祖神主。以苗傅為淮西制置使，劉正彥副之。庚戌，復紀年建炎。命張浚知樞密院事，苗傅、劉正彥並檢校少保。呂頤浩、張浚軍次臨平，苗翊、馬柔吉拒戰不勝，傅、正彥引兵二千夜遁。辛亥，皇太后撤簾。呂頤浩等入見。傅犯富陽、新城二縣，遣統制王德、喬仲福追擊之。癸未，朱勝非、顏岐、王孝迪、張澄、路允迪俱罷。以呂頤浩為尚書右僕射兼中書侍郎，李邴尚書右丞，鄭□簽書樞密院事。甲寅，以劉光世為太尉、御營副使，韓世忠為武勝軍節度使、御前左軍都統制，張俊為鎮西軍節度使、御前右軍都統制，勤王所僚屬將佐進官有差。主管殿前司王元、左言並責官，英、賀州安置。樞密都承旨馬瑗停官、永州居住。吏部員外郎範仲熊、浙西安撫司主管機宜文字時希孟並除名，柳州、吉陽軍編管。斬中軍統制吳湛、工部侍郎王世修於市。贈王淵開府儀同三司。乙卯，大赦。舉行仁宗法度，應嘉祐條制與今不同者，自官制役法外，賞格從重，條約從寬。罷上供不急之物。元祐石刻黨人官職、恩數追復未盡者，令其家自陳。許中外直言。丁巳，禁內侍交通主兵官及饋遺假貸、借役禁兵、乾預朝政。庚申，詔尚書左右僕射並帶同中書門下平章事，改門下、中書侍郎為參知政事，省尚書左、右丞。以李邴參知政事。詔行在職事官各舉所知，並省館學、寺監等官。苗傅犯衢州。癸亥，以給事中周望為江、浙制置使。丁卯，帝發杭州，留鄭□衛皇太后，以韓世忠為江、浙制置使，及劉光世追討傅、正彥。己巳，詔：傅、正彥、苗瑀、苗翊、張逵不赦，餘黨並原。壬申，立子魏國公敷為皇太子。赦傅黨王鈞甫、馬柔吉罪，許其自歸。丙子，範瓊自光、蘄引兵屯洪州。是月，劉文舜寇濠州。西北賊薛慶襲據高郵軍。

五月戊寅朔，帝次常州，以張浚為宣撫處置使，以川、陜、京西、湖南北路隸之，聽便宜黜陟。庚辰，苗傅統領官張翼斬王鈞甫、馬柔吉降。辛巳，次鎮江府，遣祭張愨、陳東墓，詔恤其家。癸未，以翰林學士滕康同簽書樞密院事。乙酉，至江寧府，駐蹕神霄宮，改府名建康。起復朝散郎洪皓為大金通問使。丁亥，以徽猷閣直學士陳彥文提領水軍，措置江、浙防托。召藍珪等速還朝。己丑，韓世忠追討傅、正彥於浦城縣，獲正彥，傅遁走。張浚撫諭薛慶於高郵，為慶所留。乙未，浚罷。以御營前軍統制王𤫉為淮南招撫使。己亥，復置中書門下省檢正官，省左、右司郎中二員。苗傅裨將江池殺苗翊，降於周望。傅走建陽縣，土豪詹標執之以獻。辛丑，張浚還自高郵。復命知樞密院事。是月，翟興擊殺楊進餘黨，復推其徒劉可拒官軍。

六月戊申朔，以東京留守杜充引兵赴行在，命兼宣撫處置副使，節制淮南、京東西路。己酉，以久雨，召郎官已上言闕政，呂頤浩請令實封以聞。遂用司勛員外郎趙鼎言，罷王安石配享神宗廟庭，以司馬光配。王善攻淮寧府不克，轉寇宿州，統領王冠戰敗之。甲寅，罷賞功司。乙卯，命恤死事者家，且錄其後。升浙西安撫使康允之為制置使。丙辰，劉光世招安苗傅將韓雋。戊午，命江、浙、淮南引塘濼、開畎澮，以阻金兵。庚申，皇太后至建康府。辛酉，以久陰，下詔以四失罪己：一曰昧經邦之大略，二曰昧戡難之遠圖，三曰無綏人之德，四曰失馭臣之柄。仍榜朝堂，遍諭天下，使知朕悔過之意。以帶御器械李質權同主管殿前司。乙丑，以建康府路安撫使連南夫兼建康府、宣、徽、太平等州制置使。丁卯，右司諫袁植請誅黃潛善及失守者權邦彥等九人。詔：「朕方念咎責己，豈可盡以過失歸於臣下？」遂罷植知池州，以趙鼎為右司諫。癸酉，置樞密院檢詳官。以右司郎中劉寧止為沿江措置副使。甲戌，移御行宮。乙亥，詔諭中外：「以迫近防秋，請太后率宗室迎奉神主如江表，百司庶府非軍旅之事者，並令從行。朕與輔臣宿將備禦寇敵，應接中原。官吏民士家屬南去者，有司毋禁。」金人陷磁州。是夏，賊貴仲正降。

秋七月戊寅，贈王復為資政殿學士。己卯，親慮囚。辛巳，苗傅、劉正彥伏誅。癸未，進韓世忠檢校少保、武勝昭慶軍節度使、御營使司都統制。範瓊自洪州入朝，以瓊為御營使司提舉一行事務，後軍統制辛企宗為都統制。命學士院草夏國書、大金國表本付張浚。甲申，詔以苗、劉之變，當軸大臣不能身衛社稷，朱勝非、顏岐、路允迪並落職，張澄衡州居住。以知廬州胡舜陟為淮西制置使，知江州權邦彥兼本路制置使。金人犯山東，安撫使劉洪道棄濰州遁，萊州守將張成舉城降。丁亥，以範瓊跋扈無狀，收下大理獄，分其兵隸神武五軍。皇太子薨，謚元懿。戊子，鄭□薨。己丑，以資政殿大學士王綯參知政事，兵部尚書周望同簽書樞密院事。庚寅，仙井監鄉貢進士李時雨上書，乞選立宗子系屬人心，帝怒，斥還鄉里。辛卯，升杭州為臨安府。壬辰，言者又論範瓊逼遷徽宗及迎立張邦昌，瓊辭伏，賜死，子弟皆流嶺南。劉洪道復青州，執金守向大猷。乙未，遣謝亮使夏國。丁酉，遣崔縱使金軍前。庚子，張浚發行在。辛丑，王𤫉與靳賽遇，合戰，敗績。壬寅，命李邴、滕康權知三省、樞密院事，扈從太后如洪州，楊惟忠將兵萬人以衛。以杜充同知樞密院事兼宣撫處置副使。乙巳，詔江西、閩、廣、荊湖諸路團教峒丁、槍杖手。山東賊郭仲威陷淮陽軍。翟興引兵入汝州，與賊王俊戰，敗之。

八月己酉，移浙西安撫司於鎮江府。庚戌，李邴罷。壬子，以吏部尚書劉玨為端明殿學士、權同知三省、樞密院事。甲寅，王庶罷。以徽猷閣直學士、知慶陽府王似為陜西節制使。劉文舜入舒州。己未，太后發建康。丁卯，遣杜時亮使金軍前。

閏八月丁丑朔，以胡舜陟為沿江都制置使，集英殿修撰王羲叔副之。丁亥，輔逵掠漣水軍，殺軍使郝璘，率眾降於王𤫉。己丑，以呂頤浩守尚書左僕射，杜充守右僕射，並同中書門下平章事。庚寅，起居郎胡寅上書言二十事，呂頤浩不悅，罷之。辛卯，命杜充兼江、淮宣撫使、守建康，前軍統制王𤫉隸之，韓世忠為漸西置使守鎮江，劉光世為江東宣撫使守太平、池州，並受充節制。丁酉，太后至洪州。己亥，減福建、廣南歲上供銀三之一。詔制置使唯用兵聽便宜，餘事悉禁。壬寅，帝發建康，復還浙西，張俊、辛企宗以其軍從。甲辰，次鎮江府。賜陳東家金。張浚次襄陽，招官軍、義兵分屯襄、郢、唐、鄧，以程千秋、李允文節制。是月，知濟南府宮儀及金人數戰於密州，兵潰，儀及劉洪道俱奔淮南，守將李逵以密州降金。靳賽詣劉光世降。

九月丙午朔，日有食之。諜報金人治舟師，將由海道窺江、浙，遣韓世忠控守圌山、福山。辛亥，次平江府。壬子，金人陷單州、興仁府，遂陷南京，執守臣凌唐佐，降之。癸丑，以周望為兩浙、荊湖等路宣撫使，總兵守平江。翰林學士張守同簽書樞密院事。命劉光世移屯江州。丙辰，遣張邵等充金國軍前通問使。金人陷沂州。卻高麗入貢使。張浚承制罷知潭州辛炳，起復直龍圖閣向子諲代之。丁巳，蠲諸路青苗積欠錢。辛酉，知鼎州邢倞坐結耶律餘睹，再責汝州團練副使、英州安置。癸亥，賜宿、泗州都大提舉使李成軍絹二萬匹，成尋復叛。己巳，以胡舜陟為兩浙宣撫司參謀官，知鎮江府陳邦光為沿江都制置使。庚午，以工部侍郎湯東野知平江府兼浙西制置使。辛未，追復鄒浩龍圖閣待制。壬申夜，潭州禁卒作亂，謀竄不果，向子諲隨招安之。甲戌，金帥婁宿犯長安，經略使郭琰棄城遁，河北賊酈瓊圍光州。

冬十月丙子朔，詔按察官歲上所發擿贓吏姓名以為殿最。庚辰，禁諸軍擅入川、陜。癸未，帝至杭州，復如浙東。庚寅，渡浙江。郭仲威詣周望降，望以仲威為本司統制。辛卯，李成陷滁州，殺守臣向子伋。壬辰，帝至越州。癸巳，命提舉廣西峒丁李棫市馬，邕州置牧養務。戊戌，初命東南八路歲收經制五項錢輸行在。張浚治兵於興元府。金人陷壽春府。庚子，陷黃州，守臣趙令𡷫死之。辛丑，張浚以同主管川、陜茶馬趙開為隨軍轉運使，專總四川財賦。金人自黃州濟江，劉光世引軍遁，知江州韓梠棄城去。金人自大冶縣趨洪州。是月，京西賊劉滿陷信陽軍，殺守臣趙士負。盜入宿州，殺通判盛修已。

十一月乙巳朔，金人犯廬州，守臣李會以城降。王善叛降金，金人執之。丁未，詔降雜犯死罪，釋流以下囚，聽李綱自便，追復宋齊愈官。貴仲正犯荊南，兵馬鈐轄渠成與戰，斬之。戊申，金帥兀□犯和州，守臣李儔以城降，通判唐璟死之。己酉，張浚出行關、陜。兀□陷無為軍，守臣李知幾棄城走。壬子，太后退保虔州。江西制置使王子獻棄洪州走。丁巳，金人陷臨江軍，守臣吳將之遁。戊午，遣孫悟等充金國軍前致書使。金人陷洪州，權知州李積中以城降。撫、袁二州守臣王仲山、王仲嶷皆降。淮賊劉忠犯蘄州，韓世清逆戰，破之。忠入舒州，殺通判孫知微。庚申，金人陷真州，守臣向子忞棄城去。辛酉，太后至吉州。壬戌，金人犯建康府，陷溧水，縣尉潘振死之。癸亥，金人陷太平州。主管步軍司閭勍自西京奉累朝御容至行在，詔奉安於天慶觀，尋命勍節制淮西軍馬，以拒金人。甲子，杜充遣都統制陳淬、岳飛等及金人戰於馬家渡，王𤫉以軍先遁，淬敗績，死之。乙丑，以檢正諸房公事傅崧卿為浙東防遏使。太后發吉州，次太和縣。護衛統制杜彥及後軍楊世雄率眾叛，犯永豐縣，知縣事趙訓之死之。金人至太和縣，太后自萬安陸行如虔州。丁卯，十詔回浙西迎敵。金人犯吉州，守臣楊淵棄城走，又陷六安軍。己巳，帝發越州，次錢清鎮。庚午，復還越州。以周望同知樞密院事，仍兼兩浙宣撫使守平江，殿前都指揮使郭仲荀為副使守越州，右軍都統制張俊為浙東制置使從行。御史中丞範宗尹參知政事。辛未，兀□入建康府，守臣陳邦光、戶部尚書李梲迎拜，通判楊邦乂拒之。癸酉，帝如明州。金人犯建昌軍，兵馬監押蔡延世擊卻之。甲戌，兀□殺楊邦乂。韓世忠自鎮江引兵之江陰軍。江、淮宣撫司潰卒李選攻陷鎮江。淮丁兵馬都監王宗望以濠州降於金。是月，張浚至秦州。桑仲自唐州犯襄陽，京西制置使程千秋敗走，仲遂據襄陽。

十二月乙亥朔，張浚承制廢積石軍。丙子，帝至明州。丁丑，江、淮西撫司準備將戚方擁眾叛，犯鎮江府，殺守臣胡唐老。辛巳，金人陷常州，守臣周杞遣赤心隊官劉晏擊走之。金人陷廣德軍。殺守臣周烈。劉光世引兵趨南康軍。壬午，定議航海避兵，禁卒張寶等憚行，謀亂，命呂頤浩等伏兵，執寶等十七人斬之。甲申，張浚承制拜涇原經略使曲端為威武大將軍、宣撫處置使司都統制。乙酉，兀□犯臨安府，守臣康允之棄城走，錢塘縣令朱蹕死之。己丑，帝乘樓船次定海縣，給行在諸軍雪寒錢。辛卯，留範宗尹、趙鼎於明州以候金使。癸巳，帝次昌國縣。乙未，杜彥犯潭州，殺通判孟彥卿、趙民彥。金人屠洪州。戊戌，金人犯越州，安撫使李鄴以城降，衛士唐琦袖巨石要擊金帥琶八不克，死之。郭仲荀棄軍奔溫州。庚子，移幸溫、臺。癸卯，黃潛善卒於英州。李成自滁州引兵之淮西。

本紀第二十六

高宗三

四年春正月甲辰朔，御舟碇海中。乙巳，金人犯明州，張俊及守臣劉洪道擊卻之。丙午，帝次台州章安鎮。己酉，遣小校自海道如虔州問安太后。庚戌，金人再犯明州，張俊引兵去，浙東副總管張思政及劉洪道繼遁。癸丑，貶郭仲荀汝州團練副使、廣州安置。丙辰，詔原兩浙州郡降金官吏。丁巳，婁宿陷陜州，守臣李彥仙死之。己未，金人陷明州夜，大雨震電，乘勝破定海，以舟師來襲御舟，張公裕以大舶擊退之。辛酉，發章安鎮。壬戌，雷雨又作。甲子，泊溫州港口。乙丑，以中書舍人李正民為兩浙、湖南、江西撫諭使，詣太后問安。丁卯，台州守臣晁公為棄城遁。虔州衛兵及鄉兵相殺，縱火肆掠三日。劉可轉寇京西，屢為桑仲所敗，至是為其黨所殺，復推劉超據荊門軍。戊辰，滕康、劉玨罷，仍奪職。己巳，換給僧道度牒，人輸錢十千。辛未，命臣僚條具兵退之後措置之策、駐蹕之所。是月，金人攻楚州，守臣趙立拒之。金人犯邠州，曲端遣涇原路副總管吳玠拒戰，敗之於彭原；又陷同州。張浚遣謝亮使夏國，至則其主乾順已稱制，遂還。

二月甲戌朔，酈瓊率眾降於劉光世。叛將傅選詣虔州乞降。乙亥，奉安祖宗神御於福州。詔復以盧益為資政殿學士，李回端明殿學士，並權知三省、樞密院事。金人陷潭州，將吏王暕、劉價、趙聿之戰死，向子諲率兵奪門亡去，金兵大掠，屠其城。丙子，金人自明州引兵還臨安。癸未，虔州鄉兵首領陳新率眾數萬圍城，叛將胡友亦犯虔州，與新戰，破之，新乃去。甲申，禁逃卒投刺別軍。丙戌，金人自臨安退兵，命劉光世率兵追之。丁亥，金人陷汴京，權留守上官悟出奔，為盜所殺。庚寅，帝次溫州。浙東防遏使傅崧卿入越州。辛卯，金人陷秀州。甲午，知蔡州程昌寓棄城南歸。鼎州民鐘相作亂，自稱楚王。乙未，杜充罷。丙申，以金兵退，肆赦。張浚承制以陜西制置使王似知成都府。罷諸路武臣提點刑獄。李成入舒州。金游騎至平江，周望奔太湖，守臣湯東野亦遁。茶陵縣軍賊二千餘人犯郴州永興縣。戊戌，金人入平江，縱兵焚掠。辛丑，白虹貫日。鐘相陷澧州，殺守臣黃宗。權湖北制置使傅雱招諭孔彥舟，彥舟聽命，因以為湖南、北捉殺使。荊南守臣唐愨棄城去。金人陷醴州，守臣王淑棄城去。是月，張浚自秦州引兵入援。

三月癸卯朔，孔彥舟入鼎州。金人去平江，統制陳思恭以舟師邀敗其後軍於太湖。呂頤浩請幸浙西。丙午，趙鼎言金兵去未遠，遂緩其行。丁未，命發運司說諭兩浙富民助米，以備巡幸。辛亥，遣兵部員外郎馮康國等撫諭荊湖南北、廣南諸路。壬子，金人入常州，守臣周杞棄城去。甲寅，遣盧益及御營都統制辛企宗奉迎太后東還。丙辰，金人犯終南縣，經略使鄭恩戰敗，死之。丁巳，金人至鎮江府，韓世忠屯焦山寺邀擊之。詔侍從官各舉可充監司者一二人。辛酉，御舟發溫州。宣撫司節制軍馬李允文部兵至鄂州。御營前軍將楊勍叛。甲子，張浚請便宜闢官不許動改。戊辰，孔彥舟擊敗鐘相，禽相及其子子昂，檻送行在。己巳，戚方陷廣德軍，殺權通判王儔。

夏四月癸酉，蠲江西州縣兵盜賤破民家夏稅。戊寅，吳玠及金人戰於邠州彭原店，敗績，部將楊晟死之。己卯，以觀文殿學士朱勝非為江西、湖南北宣撫使。是日，張浚引兵至房州，知金兵退，乃還。癸未，帝駐越州。甲申，下詔親征，巡幸浙西。韓世忠駐軍揚子江，要金人歸路，屢敗之，兀□引軍走建康。乙酉，以御史中丞趙鼎為翰林學士，鼎固辭不拜。戚方圍宣州。劉光世遣統制王德誘誅劉文舜於饒州。丙申，用趙鼎劾奏，呂頤浩罷為鎮南軍節度使、醴泉觀使。命三省、樞密院同班奏事。韓世忠及兀□再戰江中，金人乘風縱火，世忠敗績。兀□渡江，屯六合縣。丁酉，復以趙鼎為御史中丞。戊戌，振明州被兵民家。己亥，以張俊為浙西、江東制置使。辛丑，王德破妖賊王宗石於信州貴溪縣，執其渠帥，諸縣悉平。是月，金人犯江西者自荊門軍北歸，留守司同統制牛皋潛軍寶豐擊敗之。

五月甲辰，以範宗尹為尚書右僕射兼御營使。辛亥，統領赤心隊軍馬劉晏及戚方戰於宣州，敗死。壬子，金人焚建康府，執李梲、陳邦光而去。淮南宣撫司統制岳飛邀擊於靜安鎮，敗之。是夜，紫微垣內有赤雲亙天，白氣貫其中。癸丑，詔臺諫等官各舉所知二人。以張守參知政事、趙鼎簽書樞密院事。以白金三萬兩賜韓世忠軍，贈戰歿將孫世詢、嚴永吉、張淵等官。甲寅，金人陷定遠縣，執閭勍去，勍不屈，死之。巨師古擊戚方於宣州，數敗之，方引去。乙卯，王綯罷。丁巳，命劉光世移軍捕戚方。楊勍犯婺州。戊午，復置權尚書六部侍郎。癸亥，詔中原、淮南流寓士人，聽所在州郡附試。甲子，周望罷，尋分司、衡州居住。置京畿、淮南、湖北、京東西路鎮撫使。乙丑，升高郵軍為承州。以翟興、孟汝、趙立、劉位、趙霖、李成、吳翊、李彥先、薛慶並為鎮撫使：興河南府，唐州，立楚、泗州、漣水軍，位滁、濠州，霖和州、無為軍，成舒、蘄，翊光、黃州，彥先海州、淮陽軍，慶，承州、天長軍。丁卯，慶及金人戰於承州城下，累敗之。戊辰，命江、浙州縣祭戰死兵民。分江東、西為鄂州、江州、池州三路，置安撫使。罷諸路帥臣兼制置使、諸州守臣兼管內安撫使。是月，劉超據荊南，分兵犯峽州，又合叛將彭筠犯復州。淮西敗將崔增陷焦湖水砦。河東、北經制使王俊舉兵及金人戰於襄城縣，敗之，復穎昌府。張浚承制以金、房州隸利路。

六月辛未朔，蠲紹興府三縣湖田米。詔侍從、臺諫、諸將集議駐蹕事宜。楊勍犯處州。癸酉，遣統制陳思恭討勍。合江南兩路轉運為都轉運使。再貶周望昭化軍節度副使、連州安置。甲戌，罷御營司。以範宗尹兼知樞密院事。乙亥，王𤫉遣統領林閏等追襲楊勍於東陽縣，軍敗，裨將李在死之。丁丑，以劉光世部兵為御前巡衛軍，光世為都統制。楊勍等焚建州。戚方犯湖州安吉縣，詔張俊捕之。戊寅，更御前五軍為神武軍，御營五軍為神武副軍。以知建康府權邦彥為淮南等路制置發運使。滁、濠鎮撫使劉位為賊張文孝所殺，命其子綱襲職。庚辰，置鎮撫使六人：陳規，德安府、復州、漢陽軍；解潛，荊南府、歸、峽州、荊門、公安軍；程昌寓，鼎、澧州；陳求道，襄陽府、鄧、隨、郢州；範之才，金、均、房州；馮長寧，淮寧、順昌府、蔡州。辛巳，慮囚。申命有司，討論厘正崇寧以來濫賞。罷諸州添差通判職官。癸未，召劉光世赴行在。甲申，岳飛破戚方於廣德軍。乙酉，鐘相偽將胡源引兵入慈利縣，執其黨陳誠來降。丙戌，以呂頤浩為建康路安撫大使，劉光世為兩浙路安撫大使，朱勝非為江州路安撫大使，郭仲威為真、揚州鎮撫使。戚方詣張俊降。庚寅，召韓世忠率兵赴行在。辛卯，妖賊王宗石等伏誅。壬辰，權密州都巡檢徐文率部兵泛海來歸。甲午，置樞密院乾辦官四員。乙未，郭仲威犯鎮江府，遣岳飛擊之。是月，兀□聞張浚在秦州，將舉兵北伐，自六合引兵趨陜西。

秋七月癸卯，劉光世援宣撫使例，乞便宜行事，不許。詔軍興以來諸州得便宜指揮者並罷。乙巳，馮長寧復順昌府。張浚罷曲端都統制。丁未，以劉光世為集慶軍節度使、開府儀同三司。戊申，以孔彥舟為辰、沅、靖州鎮撫使。張浚獻黃金萬兩助軍用。宣撫司遣統制官呂世存、王俊復鄜州，其餘州縣多迎降。後軍將王闢叛，陷歸州，鈐轄田祐恭擊敗之。己酉，王闢犯房州，守臣韋知幾棄城走。庚戌，楊勍受劉光世招安，尋復叛去，迫泉州。癸丑，崔增犯太平州，守臣郭偉拒卻之。乙卯，金人徙二帝自韓州之五國城。劉光世乞移司平江，不許。丙辰，張俊合諸將戚方等兵萬餘赴行在。丁巳，申命元祐黨人子孫於州郡自陳，盡還當得恩數。韓世忠、張俊並罷。己未，禁閩、廣、淮、浙海舶商販山東，慮為金人鄉導。詔江、浙、福建州縣，諭豪右募民兵據險立柵，防遏外寇。庚申，以岳飛為通、泰州鎮撫使。辛酉，建州民範汝為作亂，命統制李捧捕之。乙丑，復李邦彥以下十九人官職，聽自便。復李綱銀青光祿大夫，許翰、顏岐端明殿學士。張浚貶曲端階州居住。丁卯，金人立劉豫為帝，國號齊。戊辰，罷提領措置茶鹽司。己巳，詔王𤫉部兵屯信州。程昌寓遣將杜湛禽李合戎於松滋縣。是月，張用據漢陽軍，沿江措置副使李允文招降之，以便宜徙鄂州路副總管，以右軍統制馬友知漢陽軍。

八月辛未朔，以禮部尚書謝克家參知政事。壬申，李成請降於江州，詔撫納之，張浚停程千秋官、文州編管。癸酉，選神武中軍親兵六百人番直禁中。甲戌，詔侍從官日一員輪直，進故事關治體者。丁丑，以韓世忠為檢校少師、武成感德軍節度使，張俊檢校少保、寧武昭慶軍節度使。贈監察御史常安民、左司諫江公望為左諫議大夫，錄其後二人。庚辰，太后至自虔州。薛慶及金人戰於揚州城下，死之。郭仲威奔興化縣。辛巳，侍御史沈與求、戶部侍郎季陵以論宰相範宗尹，皆黜，宗尹復視事。癸未，盧益罷。張浚復永興軍，再貶曲端海州團練副使、萬州安置。甲申，陳萬信餘黨雷進作亂。乙酉，焚慈利、石門二縣。以御營司參議官王擇仁權河東制置使，山砦首領韋忠佺為都統制，宋用臣、馮賽同都統制。丙戌，命李成、吳翊捍禦上流，翊棄城去，以成為四州鎮撫使。命李捧便道過信州招捕靳賽。戊子，以饒、信妖賊平，赦二州徒以下囚，蠲民今年役錢。貶滕康永州、劉玨衡州，並居住。己丑，詔岳飛救楚州，仍命劉光世遣兵往援。辛卯，杜湛渡江討群賊，復石首等五縣。壬辰，盜入梅州，殺守臣沉同之，大掠而去。癸巳，命福建安撫使程邁會兵討范汝為。甲午，知虢州邵興遣統制閻興及金人戰於解州東，屢破之。金人陷承州。命陳思恭屯兵明州，以防海道。劉光世遣王德、酈瓊以輕兵渡江。乙未，遇金游騎於召伯埭，敗之。戊戌，以桑仲為襄陽、鄧隨郢州鎮撫使。是月，罷提舉廣西峒丁。孔彥舟入潭州，宣撫司參議官王以寧率兵拒之，以寧敗，遁去。宣撫司主管機宜文字傅雱在彥舟軍中，承制以彥舟權湖南副總管。劉綱以乏食，率兵奔溧陽。

九月辛丑，呂頤浩入見，請益兵，命王𤫉、巨師古、顏孝恭兵隸之，分屯境內。壬寅，詔諸路決囚。甲辰，徽宗皇後鄭氏崩於五國城。戊申，命秦鳳將關師古領兵赴行在。劉豫僭位於北京。庚戌，禁宣撫司僚屬便宜行事，及京西、湖南北路勿隸川、陜宣撫司節制。癸丑，涇原同統制李彥琦及金人戰於洛河車渡，敗之。乙卯，罷中書門下省檢正官。桑仲陷均、房州，進犯白土關。丙辰，復增左右司郎官為四員。金人攻楚州，趙立死之。丁巳，趙霖復和州。李成遣馬進犯興國軍。戊午，荊、襄賊趙延壽犯德安府，陳規拒卻之。己未，金、均、房安撫使王彥及桑仲戰於平麗縣，敗之。王闢詣彥降。辛酉，李捧擊范汝為於建州，官軍皆潰，捧遁去。金人犯揚州，統制靳賽逆戰於港河，敗之。金人陷延安府，執呂世存，又陷保安軍。癸亥，張浚遣都統制劉錫統五路兵及金將婁宿戰於富平縣，浚駐邠州督戰，官軍敗績。丙寅，給劉光世犒軍銀二萬兩、絹二萬匹。戊辰，趙延壽焚郢州。金人陷楚州，鎮撫使李彥先求救，兵敗死之。

冬十月庚午朔，張浚斬環慶經略使趙哲於邠州，貶劉錫合州安置，命諸將各領兵歸本路。浚退保秦州，陜西大震。辛未，秦檜自楚州金將撻懶軍中歸於漣水軍丁祀水砦。壬申，命楊惟忠、王𤫉討李成。丙子，以孔彥舟為鼎、澧、辰、沅、靖州鎮撫使。戊寅，鐘相餘黨楊華舉兵圍桃源縣。己卯，馬進犯江州。癸未，程昌寓入鼎州，擊楊華，破之。甲申，趣劉光世救楚州。丁亥，以李回同知樞密院事。庚寅，遣前御史臺檢法官謝向招範汝為。召張浚以兵入援。追復李邦彥觀文殿大學士。辛卯，虔州賊李敦仁及弟世雄舉兵破虔州石城縣。甲午，命楊惟忠率兵屯江州。乙未，岳飛破金人於承州。丙申，詔劉光世節制諸鎮，守禦通、泰州，伺便襲金人過淮。是月，馮長寧棄城去，尋以淮寧附劉豫。江東賊張琪犯建康府，劉洪道招降之。環慶路統制慕洧叛附於夏國。涇原統制張中彥、經略司乾辦趙彬叛降金人。劉忠據岳州平江縣白面山。王善餘黨祝友擁眾為亂，屯滁州龔家城。

十一月癸卯，慕洧遂引金人圍環州。呂頤浩復南康軍。甲辰，趙鼎罷。乙巳，秦檜入見。丙午，岳飛棄泰州渡江。丁未，金人犯泰州，飛退保江陰軍沙上。以御史中丞富直柔簽書樞密院事，秦檜為禮部尚書。李允文殺岳州守臣袁植。呂頤浩會楊惟忠與馬進戰南康軍，不利。戊申，頤浩遣巨師古救江州，為進所敗，師古奔洪州。金人陷涇原，經略使劉錡退屯瓦亭。己酉，以孔彥舟為湖南副總管，部兵屯潭州。庚戌，命神武副軍都統制辛企宗討范汝為。壬子，日南至，率百官遙拜二帝，乙卯，改樞密院乾辦官為計議官，丙辰，金人陷泰州。丁巳，通州守臣呂伸棄城去。王彥攻桑仲於黃水，破之，房州平。張浚以彥為金、均、房州鎮撫使。崔增犯池州，劉洪道遣統制李貴擊走之，增以兵萬餘詣呂頤浩降。甲子，詔諸路守臣節制管內軍馬。丙寅，金、房州賊郭希犯歸州，田祐恭擊卻之。命王𤫉部兵萬人速援呂頤浩。祝友渡江大掠。是月，張浚退軍興州，秦鳳副總管吳玠收餘兵保大散關東和尚原。詔諸路轉運司括借寺觀田租蘆場三年。

十二月庚午，安南請入貢，卻之。辛未，遣度支員外郎韓球括饒、信諸州錢糧，凡江、湖、川、廣上供皆拘之。壬申，命孔彥舟援江州。丙子，禁節制軍馬守臣便宜行事。丁丑，馬進分兵犯洪州。乙丑，李敦仁犯撫州崇仁縣，命李山、張忠彥討之。壬辰，金人犯熙州，總管劉惟輔戰敗之，殺五千餘人。甲午，再犯熙州，惟輔軍潰被執，死之。乙未，以張俊為江南招討使，討李成。丁酉，范汝為降，詔補民兵統領。是月，張浚承制復海州團練副使曲端左武大夫，興州居住。是歲，宣撫處置司始令四川民歲輸激賞絹三十三萬匹有奇。

紹興元年春正月己亥朔，帝在越州，帥百官遙拜二帝，不受朝賀。下詔改元，釋流以下囚，復賢良方正直言極諫科，蠲兩浙夏稅、和買紬絹絲綿，減閩中上供銀三分之一。戊申，改命張俊為江淮路招討使。復江、池路為江東、西路，分荊湖江南諸州為荊湖東、西路，置安撫司，治池、江、鄂、鼎州。江南東、西路各置轉運司，荊湖東、西路轉運司通掌兩路財賦。以呂頤浩為江東路安撫大使，朱勝非江西路安撫大使。馬進陷江州，守臣姚舜明棄城走，端明殿學士王易簡等二百人皆遇害。己酉，岳飛引兵之洪州。金人犯揚州。謝向率范汝為討平建陽賊劉時舉。金人犯秦州，吳玠擊敗之。庚戌，又犯西寧州，守臣俱重迎降。辛亥，謝克家罷。壬子，詔京官、知縣並堂除，內外侍從各舉可任縣令者二人，犯贓連坐。自今不歷縣令者勿除監司、郎官，不歷外任者勿除侍從，著為令。張中孚以原州叛降於金。癸丑，李敦仁圍建昌軍，蔡延世率鄉兵擊退之。賊曹成入漢陽軍，李允文招之，成入鄂州，復趨江西。丁巳，呂頤浩遣王𤫉、崔增擊賊於湖口，大敗之。頤浩及楊惟忠引兵趨江州。辛酉，詔：「太祖創業垂統，德被萬世。神宗詔封子孫一人為安定郡王，世世勿絕。自宣和末至今未舉。有司其上應襲封人名，依故事舉行。」金人再圍環州。是月，張浚復曲端榮州刺史、提舉江州太平觀、閬州居住，尋移恭州。

二月戊辰朔，宜章縣民李冬至二作亂，犯英、連、韶、郴諸州。祝友降，劉光世分其軍，以友知楚州。庚午，改行宮禁衛所為行在皇城司。李成黨邵友犯筠州，守臣王庭秀棄城去。辛未，犯臨江軍，守臣康倬遁。壬申，初定歲祀天地、社稷，如奏告之禮。癸酉，桑仲自棗陽引兵還襄陽。丁丑，鄜延將李永琦叛，犯慶陽府。戊寅，禁州郡統兵官擅招安亂軍盜賊。己卯，日中有黑子，四日乃沒。以辛企宗為福建制置使。辛巳，以秦檜參知政事。壬午，水賊張榮入通州。癸未，詔辛企宗及謝向罷遣范汝為兵，汝為不聽命。甲申，詔王𤫉、張俊掎角討捕馬進等賊。丙戌，復置秘書省。己丑，命孔彥舟、呂頤浩、張俊會兵討李成。壬辰，雨雹。癸巳，邵青寇宣州。丙申，詔諸路提刑司以八月類省試。張浚亦以便宜合川、陜舉人即置司類省試。丁酉，宣教郎範燾坐誣訟孟忠厚，且及太后，除名、潮州編管。是月，李敦仁犯汀州。馬友遣其黨犯鄂州，總管張用拒卻之。李允文以友權湖南招捉公事，友大掠漢陽而去，過岳州，守臣吳錫遁，友據之。

三月戊戌朔，以嚴、衢二州守臣柳約、李處勱有治效，各進職一等。呂頤浩遣崔增、王𤫉合兵擊李成於湖口，大敗之。庚子，張浚以富平之敗上疏待罪，詔免。壬寅，禁諸路遏糴。丙午，張俊、楊沂中、岳飛渡江擊馬進，大敗之。孔彥舟焚掠潭州，趨衡州。己酉，李成犯饒州。庚戌，張俊、楊沂中復擊馬進於筠河，敗之，復筠州，進奔江州。男子崔紹祖詐稱越王中子，受上皇詔為天下兵馬大元帥，趙霖以聞。辛亥，詔赴行在。命劉光世兼淮南、京東路宣撫使，治揚州，經畫屯田。光世迄不行。甲寅，罷諸州免行錢。乙卯，金人破階州。庚申，劉超犯澧州，統制杜湛率兵拒之。甲子，始下詔罪李成，募人禽斬，赦脅從者。張俊追馬進至江州，進戰敗，遁去。乙丑，俊復江州，楊沂中、趙密引兵追擊進，又大敗之。成奔蘄州。振淮南、京東西流民。荊湖東路安撫使向子諲說降馬友，與共討李冬至二，平之。是月，金人攻張榮縮頭湖水砦，榮擊敗之，來告捷，劉光世以榮知泰州。金人迫興州，張浚退保閬州，以端明殿學士張深為四川制置使，及參議軍事劉子羽趨益昌。參謀官王庶為龍圖閣待制、知興元府兼利、夔兩路制置使，節制陜西諸路。桑仲以其黨李道知隨州。

夏四月己巳，張浚承制分利、閬、劍、文、政五州為利州路，置經略安撫使。庚午，張琪復叛，犯當塗縣。金將撻懶渡淮，屯宿遷縣馬樂湖。壬申，太白晝見。乙亥，劉光世復楚州。階州統領杜肇復階州。馬友引兵入潭州。戊寅，杜琪棄澧州，劉超入據之。己卯，金涇原帥趙彬犯耀州，守臣趙澄擊走之。淮賊寇宏犯濠州。庚辰，隆祐皇太后崩。癸未，桑仲陷鄧州，守將譚兗棄城走，河東招捉使王俊引兵來援，仲執斬之，以其黨李橫知州事。乙酉，為太后制期年服。辛卯，群臣三上表，始聽政。癸巳，命向子諲發兵及廣西安撫許中同扼險要，防孔彥舟入廣，仍許脅從自新以招諭。是月，京西賊李忠陷商州，守臣楊伯孫棄城走。呂頤浩遣統制閻皋、通判建昌軍蔡延世襲擊李敦仁，禽其弟世雄、世臣。

五月丙申朔，蠲江西路被賊州縣賦稅。丁酉，詔呂頤浩、朱勝非、劉光世並兼淮南諸州宣撫使。始奪李成官。戊戌，以張用為舒、蘄鎮撫使。癸卯，作「大宋中興寶」成。金人犯和尚原，吳玠擊敗之。丙午，初復召試館職之制。劉光世遣統制王德襲揚州，執郭仲威以獻，伏誅。辛亥，水軍統制邵青叛，圍太平州。趙彬及金人合兵圍慶陽府，守臣楊可升擊敗之。甲寅，命知南外宗正事令選年幼宗子，將育於宮中。詔收耆戶長役錢。己未，詔州縣因軍期徵取民財物者，立式榜示，禁過數催擾。庚申，孔彥舟引眾過潭州，馬友迎擊，大敗之。彥舟趨岳州，犯鄂州。李允文以彥舟為湖東副總管，屯漢陽。辛酉，以直秘閣宗綱為荊南鎮撫司措置營田官，樊賓為副。壬戌，劉光世招降邵青。趙延壽據分寧縣，呂頤浩招降之。是月，張俊及李成戰於黃梅縣，殺馬進，成敗，遁歸劉豫。李忠、譚兗各率兵歸張浚，浚命王庶分其兵。張用復叛，寇江西，岳飛招降之。湖州進士吳木上書論宰執，送徽州編管。

六月己巳，始鬻承直、修武郎以下官。壬申，冊謚皇太后曰昭慈獻烈。甲戌，張琪犯餘杭，又犯宣州。乙亥，月犯心。庚辰，湖賊楊華、楊廣犯鼎州，程昌寓拒卻之。上虞縣丞婁寅亮上書，請選立繼嗣。壬午，權攢昭慈獻烈皇后於越州。張琪犯徽州，守臣郭東棄城去，琪入據之。癸未，張浚引大兵至瑞昌縣之丁家洲，李允文自鄂部兵歸浚，浚並其兵，護允文赴行在。邵青率舟師至鎮江，甲申，復叛去。丁亥，崇安民廖公昭合范汝為餘黨熊志寧作亂，眾既散，志寧復與建陽民丁朝佐合兵陷二縣。戊子，慮囚。己丑，邵青犯江陰軍之福山，遣海州鎮撫使李進彥、中軍統制耿進率舟師會劉光世討之。南安賊吳忠、宋破壇、劉洞天作亂。庚寅，江西提刑司遣官討之，破壇、洞天皆伏誅，忠遁去。癸巳，熙河統制關師古、洮東安撫郭玠同討熙州叛兵，連敗之。甲午，廣賊鄧慶、龔富圍南雄州，守臣鄭成之率兵民以拒。蠲建、劍、汀州、邵武軍租。是月，知虢州邵興屯盧氏縣，為河南統制董先所破，走興元，先遂取商、虢二州。張浚承制以吳玠為陜西諸都統制。時關隴六路盡陷，止餘階、成、岷、鳳、洮五郡、鳳翔之和尚原、隴州之方山原。粘罕既得陜西地，悉與偽齊。

秋七月乙未朔，以馬友權荊湖東路副總管，趣討孔彥舟。統制潘逵、後軍將胡江等叛、破玉山、弋陽、永豐三縣，遣樞密院準備將領徐文討之。戊戌，吳錫復入邵州。庚子，以岳飛為神武右副軍統制，留軍洪州，彈壓盜賊。辛丑，封伯右武衛大將軍令話為安定郡王。壬寅，虔州賊陳顒作亂，命趣捕之。甲辰，詔秘書省長貳通修日歷。丙午，劉光世遣將喬仲福擊邵青於常熟，為所敗。撻懶自宿遷北歸。戊申，韓世清追襲張琪，復祁門縣。庚戌，張俊執傅雱赴行在。張浚以曲端屬吏，以武臣康隨提點夔路刑獄，與王庶雜治之。辛酉，召呂頤浩赴行在。張琪犯饒州，頤浩遣閻皋擊敗之。琪黨姚興降，琪走徽州。癸亥，範宗尹罷。是月，濠州守臣李玠棄城去。王彥數擊敗李忠。趙彬來歸，張浚承制以彬為陜西轉運使，又以涇原兵馬都監李彥琪為本路副總管，彥琪尋叛去。

八月丙寅，以孔彥舟為蘄、黃鎮撫使。丁卯，以知潭州吳敏為荊湖東西、廣南路宣撫使。張浚殺曲端於恭州獄。張用部兵至瑞昌歸張浚，浚以用為本軍統制。戊辰，張守等上《紹興重修敕令格式》。癸酉，復以汪伯彥為江東安撫大使。乙亥，呂頤浩遣將李鑄復舒州。丁丑，祔昭慈獻烈皇后神主於溫州太廟。戊寅，張守罷。以李回參知政事，富直柔同知樞密院事。庚辰，杜湛及劉超戰於彭山，為所敗。辛巳，超及楊華、楊廣合兵復寇鼎州，程昌寓遣湛率舟師擊敗之。遣辛企宗移軍福州，討熊志寧、胡江等諸賊。韓世清及張琪戰，世清敗，琪復入祁門縣。壬午，命張俊遣兵捕之。鑄紹興錢。癸未，詔許邵青、張琪脅從徒黨自新。乙酉，以李成在順昌，恐復謀亂，遣使繼蠟書諭淮寧、蔡州將士，立賞格，募人禽斬成。丁亥，以秦檜為尚書右僕射、同中書門下平章事兼知樞密院事。庚寅，復李綱資政殿大學士。募人往京東、河南伺察金、齊動止，仍繼詔慰撫忠義保聚之人。蔡州鎮撫使範福棄城去，以土豪李祐代之。辛卯，蠲徽州被賊民家夏稅。壬辰，置三省、樞密院賞功房。是月，知郢州曹成掠湖西，犯沅州，與知復州李宏合屯濟陽，既而攻宏，宏奔潭州。

九月甲午朔，張琪黨李捧犯宣州，守臣李彥卿及韓世清擊卻之。詔江東、西路安撫使復治建康府、洪州。以王𤫉知池州，楊惟忠知江州，並兼管內安撫使，率部兵赴官。丙申，斬李世臣。己亥，以資政殿學士葉夢得為江南東路安撫大使，兼壽春等六州宣撫使。庚子，張琪復陷宣州，已乃遁去。辛丑，命王𤫉討琪。丁未，詔歲再遣使省謁諸陵，因撫問河南將士。命馬友移屯鄂州。庚戌，命宗室右監門衛大將軍士芑朝饗溫州太廟。辛亥，合祭天地於明堂，太祖、太宗並配，大赦。罷諸州守臣節制軍馬。錄用元符末上書人子孫。癸丑，復以呂頤浩為尚書左僕射、同中書門下平章事兼知樞密院事。丁巳，王彥破李忠於秦郊店，忠奔歸劉豫。戊午，禁福建轉運司抑民出助軍錢。落範宗尹觀文殿學士。己未，初措置河南諸鎮屯田。以戶部尚書孟庾為江東西、湖東等路宣諭制置使。辛酉，詔四方有建策能還兩宮者，實封以聞，有效者賞以王爵。壬戌，遣御史胡世將督捕福建盜賊。是月，長星見。

冬十月乙丑，詔蔡京、王黼門人實有才能者，公舉敘擢。李回罷。丙寅，朱勝非分司、江州居住。丁卯，以李允文恣睢專殺，賜死大理獄。己巳，王德招邵青，降之。庚午，以孟庾參知政事，徽猷閣直學士湯東野為江、淮發運使。劉洪道招降李捧、華旺。壬申，置行在大宗正司。癸酉，兀□攻和尚原，吳玠及弟璘力戰，大敗之，兀□僅以身免。丁丑，增置諸路武尉。戊寅，以張俊為太尉，移屯婺州。壬午，初置見錢關子，招人入中，以給軍食。范汝為復叛，入建州，守臣王浚明棄城走，辛企宗退屯福州。甲申，劉超請降，以超守光州。戊子，崔紹祖伏誅。詔邵青以舟師赴行在。己丑，升越州為紹興府。李成軍正李雱伏誅。知承州王林禽張琪於楚州，檻送行在。壬辰，錄程頤孫易為分寧令。癸巳，范汝為犯邵武軍，守臣吳必明、統制李山率兵拒之，眾潰，退保光澤縣。關師古復秦州，獲郭振。是月，劉豫遣將王世沖寇廬州，守臣王亨大破之，斬世沖。曹成及馬友戰於潭州，成敗，還攸縣。王才遣將丁順圍濠州，劉光世遣兵攻橫澗山，順解圍去。

十一月乙未，葉夢得至建康，以詔招王才，降之。丙申，遣內侍撫問孔彥舟、桑仲。丁酉，榜諭福建、江東群盜，赦其脅從者。戊戌，詔移蹕臨安。以孟庾為福建、江西、荊湖宣撫使，神武左軍都統制韓世忠副之，仍命械謝向、陸棠赴行在。己亥，以婁寅亮為監察御史。范汝為犯光澤縣，李山走信州。辛丑，續編《紹興太常因革禮》。桑仲請正劉豫惡逆之罪，詔進幸荊南。乙巳，以右司諫韓璜黨富直柔，責監潯州稅。張琪伏誅。庚戌，富直柔罷。荊湖、廣西宣撫使吳敏始受命置司柳州。辛亥，升康州為德慶府。壬子，詔內外侍從各舉所知三人。丙辰，程昌寓遣杜湛擊楊華，敗之。命張俊遣使持詔招曹成，以所部赴行在。己未，楊華請降。辛酉，命吏部侍郎李光節制臨安府內外諸軍。壬戌，曹成犯安仁縣，執安撫使向子諲，進攻道州。是月，前知廓州李惟德以岷州來歸。吳玠始遣人通書夏國。

十二月乙丑，吳敏罷。丙寅，復置樞密院都承旨。范汝為遣葉澈寇南劍州，守臣觷拒戰，大破之。己巳，遣吏部侍郎傅崧卿為淮東宣諭使。甲戌，遣江東安撫司統制郝晸、顏孝恭討建昌軍賊。乙亥，辛企宗罷，仍追三官，率兵赴軍前自效。丁丑，蠲諸路在官積欠。詔官戶名田過制者與民均科。以岳飛為神武副軍都統制，部兵屯洪州。曹成陷道州，守臣向子忞棄城走。戊寅，以彗出，求直言。增行在職事官職錢。遣駕部員外郎李願撫諭川、陜。己卯，詔兩浙分東、西路，置提點刑獄。庚辰，桑仲遣兵寇復州，守臣俎遹棄城去。辛巳，復置廣西提舉茶鹽司。知海州薛安靖殺偽都巡檢使王企中，率軍民以城來歸。增諸路酒錢，以備軍費。甲申，知龍州範綜、統制雷仲舉兵復水洛城。己丑，起復陜西都統制吳玠為鎮西軍節度使。詔江西安撫司趣兵討捕吳忠。是月，劉豫遣將王彥充攻壽春府。桑仲遣李橫復寇金州，王彥拒戰於馬郎嶺，大破之，均州平。蔡州褒信縣弓手許約叛，據光州。階州安撫孫注復洮州。龔富等圍南劍州。

本紀第二十七

高宗四

二年春正月癸巳朔，帝在紹興府，率百官遙拜二帝，不受朝賀。甲午，詔復置賢良方正直言極諫科。丙申，賜楊邦乂謚曰忠襄。韓世忠圍建州。丁酉，蠲諸路元年逋稅。庚子，陜西叛將白常圍岷州，關師古率兵破之。辛丑，韓世忠拔建州，范汝為自焚死，斬其二弟，餘黨悉平。壬寅，帝發紹興。曹成釋向子諲。丙午，帝至臨安府。壬子，遣韓世清捕石陂賊。癸丑，以張浚檢校少保、定國軍節度使。劉豫遣兵犯伊陽縣，翟興及其將李恭合擊敗之。曹成犯郴州永興縣。己未，修臨安城。辛酉，遣內侍任源撫問張浚。江西副總管楊惟忠以楊勍雖就招安，復謀作亂，誘誅之。

二月甲子，楊華復叛，擾鼎、澧、潭三州。詔立賞禽捕首領，赦貸脅從。丙寅，命劉光世將銳卒萬人屯揚州，經理淮東。庚午，以李綱為觀文殿學士、湖廣宣撫使。仍命岳飛率馬友、李宏、韓京、吳錫等共討曹成諸盜。甲戌，以吏部尚書李光為淮西招撫使，王𤫉副之。乙亥，雨雹。丙子，以施逵、謝向、陸棠黨范汝為，逵除名、婺州編管，向、棠械赴行在，俱道死。丁丑，分崔增、李捧、邵青、趙延壽、李振、單德忠、徐文所部兵為七將，名御前忠銳軍，隸步軍司，非樞密奉旨，不許調遣。減淮南營田歲租三之二，俟三年復舊。己卯，劉光世入見，同執政對內殿，諭以進屯揚州，光世迄不行。庚辰，詔監司避本貫。壬午，程昌寓遣杜湛募兵攻賊周倫，破之。甲申，以工部員外郎滕茂實死節於代州，贈龍圖閣直學士。丙戌，初置著作官二員修《日歷》。己丑，復荊湖東、西為荊湖南、北路，南路治潭，北路仍治鄂。申禁福建路私有、私造兵器。是月，知商州董先叛入劉豫。金人陷慶陽府，執楊可升，降之。

三月壬辰朔，命襄、鄧鎮撫使桑仲收復陷沒諸郡，仍命諸鎮撫使互相應援。再貶徐秉哲惠州，吳開南雄州，莫儔韶州，並居住。水賊翟進襲漢陽軍，殺守臣趙令戣。李光執韓世清於宣州以歸。虔化縣賊李敦仁及其徒皆授官，隸諸軍。乙未，復置江陰軍。罷福建路武尉。戊戌，葉夢得罷。以李光為江東安撫大使，兼滁、濠等六州宣撫使。罷江、淮發運司。桑仲如郢州調兵，守將霍明以仲將謀逆，殺之，以其事聞。庚子，金人攻方山原，陜西統制楊政援之，金兵引去。辛丑，又犯隴安縣，吳璘等擊走之。淮南營田副使王寔括閑田三萬頃給六軍耕種。丙午，復置中書門下省檢正官，省樞密院檢詳官。己酉，以神武右軍中部統制楊沂中為神武中軍統制。癸丑，河南鎮撫使翟興為部將楊偉所殺。甲寅，金人復自水洛城來攻，楊政等又敗之。庚申，曹成寇賀州清水砦，守臣劉全棄城去。是月，知壽春府陳卞及鈐轄陳寶等舉兵復順昌府，尋引兵歸，為偽齊所逐，並壽春失之。

夏四月甲子，曹成陷賀州。陳顒圍循州，焚龍川縣，命江西安撫司遣將捕之。丙寅，賜禮部進士張九成以下二百五十九人及第、出身。庚午，以翰林學士承旨翟汝文參知政事。壬申，釋福建諸州雜犯死罪以下囚。江西軍賊趙進寇瑞昌縣，楊惟忠討降之。戊寅，偽齊統領王資率兵來歸。富順監男子李勃偽稱徐王，召赴行在。壬午，詔內外侍從、監司、守臣各舉中原流寓士大夫三二人，以備任使。癸未，詔曰：「朕登庸二相，倚遇惟均。其所薦用之人，不得偏私離間，朋比害政。」謚孫傅曰忠定。乙酉，李綱始拜命，置司福州。是夜，太平州軍士陸德據城叛，囚守臣張錞，殺當塗縣令鐘大猷。戊子，命呂頤浩都督江、淮、荊、浙諸軍事。庚寅，劉豫徙居汴京。是月，王彥大破董先於馬嶺關，復商州。

閏月癸巳，高麗遣使入貢。乙未，知池州王進討陸德，誅之。丙申，岳飛擊破曹成於賀州。置都督府隨軍轉運司。丁酉，左朝奉郎孫覿坐前知臨安府贓污，貸死除名、象州羈管。罷後苑工作。辛丑，韓世清以狂悖伏誅。丙午，岳飛敗曹成於桂嶺縣，成走連州，遣統制張憲追擊，破之，又走郴州，入邵州。丁未，賜福建宣撫司賞軍錢十萬緡。聽朱勝非自便。乙卯，詔諸鎮撫使非奉朝旨，毋擅出兵。劉光世聞父喪去官，特命起復。己未，詔自今明堂專祀昊天上帝，以太宗配。是月，張浚命利、夔制置使王庶與知成都府王似兩易其職。襄、鄧副都統制李橫、同副都統制李道合兵圍郢州，霍明遁去。

五月辛酉，以兵部尚書權邦彥簽書樞密院事，以樞密將領趙琦所部兵為忠銳第八將。癸亥，呂頤浩出師，以神武後軍及忠銳兩將從行，百官班送。甲子，以霍明權襄、鄧、隨、郢州鎮撫使。詔觀察使已上各薦可備將帥者二人。丁卯，罷兩浙轉運司回易庫。己巳，廢紹興府餘姚、上虞縣湖田為湖，溉民田。庚午，詔修建康行宮。辛未，選宗室子偁之子伯琮育於禁中。丙子，呂頤浩總師至常州，前軍將趙延壽兵叛於呂城鎮。丁丑，延壽犯金壇縣，殺知縣胡思忠。頤浩稱疾不進。戊寅，海州賊王山犯漣水軍，總領蘇復、副統制劉靖會兵擊敗之。庚辰，臨安府火。癸未，置御前軍器所。甲申，親慮囚，自是歲如之。罷行在權官。乙酉，劉光世遣王德追趙延壽叛兵至建平縣，悉誅之。丙戌，置修政局，命秦檜提舉。詔侍從、臺省寺監官、監司、守令條具省費裕國強兵息民之策。丁亥，以中書門下省檢正官仇悆為沿海制置使。戊子，手詔用建隆故事，命百官日輪一人轉對。兩浙轉運副使徐康國獻銷金屏障，詔有司毀之，奪康國二官。蠲太平州被賊之家夏稅。是月，張浚以參贊軍事劉子羽知興元府，黜王庶，復以王似知成都府。韓世忠至洪州，遣董旼招曹成，成聽命赴行在。

六月庚寅朔，李宏引兵入潭州，執馬友，殺之。甲午，李綱領兵三千發福州。戊戌，詔孟庾、韓世忠班師。岳飛屯駐江州。庚子，以劉光世為寧武、寧國軍節度使，韓世忠為太尉，移屯建康府。辛丑，以李橫為襄、郢鎮撫使，李道鄧、隨鎮撫使。壬寅，翟汝文罷。孔彥舟叛降偽齊。乙巳，以權邦彥兼權參知政事。戊申，仇悆兼制置福建路。辛亥，免臺諫官輪對。甲寅，召呂頤浩赴行在，令參謀官傅崧卿權主管都督府事。詔兩浙、江、淮守臣，令存撫東北流寓人。乙卯，韓世忠遣統制解元、巨振入潭州，執李宏以歸。

秋七月辛酉，悉蠲福建諸州被兵之家田稅。壬戌，復置湖北提舉茶鹽司。甲子，罷福建提舉市舶司。己巳，起復翟琮為河南府、孟汝唐州鎮撫使。甲戌，罷淮東路提點刑獄司。丙子，馬友黨郝通率兵五萬歸宣撫司。戊寅，知廬州王亨復安豐、壽春縣。己卯，呂頤浩入見。庚辰，韓世忠討劉忠，駐兵於岳州之長樂渡，大破之，忠走淮西。丁亥，詔編次建炎以來譜牒。

八月壬辰，以孟庾兼權同都督江、淮、荊、浙諸軍事。癸巳，順昌縣賊餘勝等作亂，通判南劍州王元鼎捕殺之。甲午，安定郡王令話薨。丙申，詔郡守除罷赴闕，皆得引對。臨安府火。以知江州劉紹先為沿淮防遏使。戊戌，命朱勝非提舉醴泉觀兼侍讀，日赴朝堂議事。沿海州縣籍民海舶，每歲一更，守海道險要。振福建饑民。己亥，停傅雱官、英州羈管。庚子，詔孟庾、韓世忠總大兵至建康，進赴行在。戊申，給事中胡安國以論朱勝非罷，宰執、臺諫上疏留之，皆不報。江西統制傅樞討平南雄賊張忠、鄧慶、劉軍一等。己酉，賜吳玠田。甲寅，秦檜罷。給事中程瑀等坐論駁朱勝非，疑其黨檜，並落職主宮觀。彗出胃。乙卯，減膳，戒輔臣修闕政，罷修建康行宮。

九月戊午朔，落秦檜職。己未，罷修政局。辛酉，以彗出，大赦，許中外臣民直言時政，陜西諸叛將許令自新。壬戌，王倫自金國使還入見。遣潘致堯等為金國軍前通問使，附茶藥金幣進兩宮。甲子，以直徽猷閣郭偉為淮西巡撫使。乙丑，復以朱勝非為尚書右僕射、同中書門下平章事兼知樞密院事。戊辰，司空山賊李通出降，以為都督府親軍統領。癸酉，以右朝請大夫呂源為浙東、福建沿海制置使，治定海縣。知建昌軍朱芾擊石陂賊餘照，禽斬之。甲戌，彗沒。丙子，復以郭仲荀為武泰軍節度使。詔墨敕有不當者，許三省、樞密院奏稟，給事中、中書舍人繳駁，臺諫論列，有司申審。庚辰，命福建提舉茶鹽官兼領市舶司。辛巳，以韓世忠為江南東、西路宣撫使，他帥臣稱宣撫使者並罷。壬午，遣監察御史明橐等五人宣諭江、浙、湖、廣、福建諸路，仍降詔諭官吏以遣使按察、勸懲、誅賞之意。癸未，新作行宮南門成。甲申，提轄榷貨務張純峻立淮、浙鹽法，增其算。總領四川財賦趙開初變四川鹽法，盡榷之。乙酉，太白晝見。丙戌，以知興元府王似為川、陜宣撫處置副使。丁亥，封右監門衛大將軍、榮州防禦使令畤為安定郡王。是月，韓世忠遣統制解元襲擊劉忠於蘄陽，大破之。忠奔劉豫。

冬十月戊子朔，置牧馬監於饒州。庚寅，李勃伏誅。丙申，初置江、浙、荊湖、廣南、福建路都轉運使。甲辰，潘致堯至楚州，通判州事劉晏劫其禮幣奔劉豫，守臣柴春戰死。戊申，以知平江府趙鼎為江東安撫大使。丙辰，禁溫、臺二州民結集社會。班度量權衡於諸路，禁私造者。是月，顏孝恭招降石陂餘賊李寶等。

十一月辛酉，陳顒陷汀州武平縣，犯梅、循二州。乙丑，初榷明州鹵田鹽。辛未，議將撫師江上，召侍從官條具利害。甲戌，命李綱、劉洪道、程昌寓、解潛會兵捕討湖寇楊太。戊寅，范汝為餘黨範忠掠龍泉縣。庚辰，詔宣諭五使，焚所至州縣建炎以前已蠲稅籍。癸未，臨安大火。是月，關師古敗偽齊兵於抹邦山。馬友黨步諒詣李綱降，綱入潭州，其黨郝晸降王進，吳錫禽王浚。湖南盜賊悉平。

十二月丁亥朔，命神武前軍領申世景等討捕範忠。己丑，偽稱榮德帝姬易氏伏誅。範忠犯處州。巨師古引兵入廬州，執王亨送行在。甲午，李綱罷。臨安府火。丙申，振被火家。罷浙東沿海制置司。丁酉，岳飛遣統領徐慶、王貴討禽萍鄉賊高聚。己亥，以胡舜陟為廬、壽等州鎮撫使。金人侵熙、秦，關師古擊敗之。庚子，遣駕部員外郎李願撫諭川、陜。江西兵馬副鈐轄張忠彥坐縱暴不法，斬於潭州。辛丑，程昌寓遣杜湛討楊欽等，敗之，殺三千餘人。癸卯，川、陜宣撫司類試陜西發解進士，得周謨等十三人，以便宜賜進士出身。甲辰，罷張浚宣撫處置使，仍知樞密院。以知夔州盧法原為川、陜宣撫處置副使，及王似同治司事。己酉，遣司封員外郎周隨亨同撫諭川、陜。庚戌，孟庾自建康來朝。辛亥，金人犯商州，守將邵隆退屯上津。李橫敗偽齊兵，復汝州。甲寅，命孟庾同都督江、淮、荊、浙諸軍事。詔都督府總治江東西、湖北、浙西帥臣經畫屯田。張浚承制以歸州隸夔州路。是冬，金人犯和尚原，將士乏食自潰，吳璘拔砦棄去。虔賊謝達犯惠州。

三年春正月丁巳朔，帝在臨安，率百官遙拜二帝，不受朝賀。江西將李宗諒誘戍兵叛，寇筠州，統領趙進擊卻之。翟琮入西京，禽偽齊留守孟邦雄。命諸路憲臣兼提舉常平司。庚申，金人犯上津。李橫破穎順軍，偽齊知軍蘭和降。壬戌，金人犯金州洵陽縣。以仇悆為福建、兩浙、淮東路沿海制置使。癸亥，陳顒圍潮州不下，引兵趨江西。甲子，李橫復穎昌府。乙丑，詔中外刑官各務仁平，臺憲檢察，月具所平反以聞，歲終考察殿最。金人陷金州，鎮撫使王彥焚積聚，退保西鄉。庚午，罷行在宗正司，命嗣濮王仲湜兼判大宗正事。辛未，震電雨雹。造渾天儀。李通為其徒王全所殺。壬申，命西外宗正移司福州。癸酉，復祭大火。以湯東野為淮東安撫使。乙亥，以李橫為襄陽府、鄧隨郢州鎮撫使。丁丑，登、萊山砦統制範溫率部兵泛海來歸。庚辰，詔春秋望祭諸陵。張浚論奏王似不可為副，因引罪求罷，不報。癸未，詔民復業者，視墾田多寡定租額賦役。乙酉，減淮、浙蠶鹽錢。

二月丁亥朔，升桂州為靜江府。乙丑，權邦彥薨。浙東賊彭友犯龍泉縣。辛卯，李通餘黨劉德圍舒州。吳玠遇金人於饒風關，王彥自西鄉來會，金人分兵攻關，統制郭仲敗走。丁酉，饒風關破，玠趣西縣，彥奔達州，四川大震。張浚被罷職之命，以諸軍方潰，因秘不行，復具奏審。己亥，金帥撒離曷入興元府，經略使劉子羽焚其城走三泉縣，吳玠退屯仙人關。庚子，以宗子伯琮為和州防禦使，賜名瑗，尋改貴州。辛丑，蠲廣東諸州被賊民家稅。壬寅，鄭州兵馬鈐轄牛皋、彭玘率兵與李橫會，橫以便宜命皋為蔡、唐州鎮撫使，玘知汝州。乙巳，翟琮遣統制李吉敗偽齊兵於伊陽，又殲其將梁進之眾。丁未，王似始受宣撫副使之命。戊申，虔賊周十隆犯循、梅、汀州，詔統制趙祥等合兵捕之。庚戌，以李橫為神武左軍副統制、京西招撫使。改胡舜陟為淮西安撫使。辛亥，以工部尚書席益參知政事，翰林學士徐俯簽書樞密院事。壬子，王全犯廬州。甲寅，詔守臣至官半年，具上民間利害或邊防五事。李橫遣人奏穎昌之捷，詔許橫便宜行事。乙卯，劉光世遣酈瓊等屯兵泗州為李橫聲援。是月，張浚復以王庶為參謀官，往巴州措置。時金兵深入至金牛鎮，疑有伏，由褒斜穀引兵還興元，吳玠、劉子羽追擊其後，殺獲甚眾。

三月己未，詔岳飛捕虔賊。壬戌，申命統制巨師古部兵萬人屯揚州。胡舜陟至廬州，王全降。甲子，以趙鼎為江西安撫大使。李橫傳檄諸軍收復東京。己巳，金人遣兵援劉豫，李橫敗走，穎昌復陷。壬午，以韓世忠為淮南東路宣撫使。李綱遣兵擊降李宗諒，詔戮於市。

夏四月丁亥，朱勝非以母喪去位。偽齊知虢州董震及其統制董先來歸，以震權商、虢、陜州鎮撫使。己丑，詔江東西、湖北、浙西募民佃荒田，蠲三年租。辛卯，以劉光世為檢校太傅、江南東路宣撫使。金人去興元。壬辰，徙都督府於鎮江。岳飛軍次虔州。甲午，偽齊知唐州胡安中來歸。丙申，偽齊李成攻陷虢州，董先、牛皋奔襄陽。己亥，改謚昭慈獻烈皇后為昭慈聖獻。復舉五帝日月之祀。庚子，增文武小官奉。辛丑，荊南統制羅廣率兵至鼎州。楊太眾益盛，自號大聖天王，立鐘相少子子義為太子，廣等不克討而還。丁未，岳飛遣統領張憲、王貴擊彭友，禽斬之。劉忠為部下王林所殺，傳首行在。戊申，以浙西兵馬鈐轄史康民所部兵為忠銳第九將。己酉，張浚奏王庶、王似、盧法原威望素輕，乞命劉子羽、吳玠並為判官，不報。辛亥，徐文叛奔偽齊。

五月丙辰，以翟琮為河南府、孟汝鄭州鎮撫使，董先為副使。丁巳，遣樞密計議官任直清撫諭襄陽、商、虢、河南諸鎮。己未，命楊沂中招捕嚴州盜賊。辛酉，建睦親宅。以董先為商、虢、陜州鎮撫使。征河南布衣王忠民為宣教郎，至行在，辭不受。壬戌，潘致堯還，言金人欲重臣通使以取信，遂寢出師之議。乙丑，罷諸州在任守臣所闢通判。丁卯，以韓肖冑等充金國軍前通問使。安化蠻犯邊，廣西經略使許中發兵擊之。戊辰，楊沂中招降嚴州賊繆羅等，捕斬其徒百人，魔賊平。庚午，以岳州數被兵，免今年稅役。壬申，詔守、令、尉、佐，境內妖民聚集不能覺察致亂者，並坐罪。知建昌軍朱芾討南豐縣賊，禽誅其魁黃琛。乙亥，以方與金國議和，禁邊兵犯齊境。丙子，王彥復金州，金兵棄均、房去。韓世忠請以大軍還鎮江。己卯，詔淮南統制解元戍泗州，餘屯江北。周隨亨、李願宣押王似、盧法原至閬州，張浚始解使事。時已論金牛之功，以吳玠為利州路、階成鳳州制置使，劉子羽為寶文閣直學士，王彥為保大軍承宣使，僚屬將帥第賞有差。庚辰，浚及子羽、王庶、劉錫等赴行在。詔李橫等收軍還鎮。辛巳，罷宣撫司便宜黜陟。

六月甲申朔，統制巨師古坐違韓世忠節制，除名、廣州編管。丙戌，復置六部架閣庫。丁亥，禁諸路招納淮北人及中原軍來歸者。戊子，復元祐宰相呂大防官職，贈謚。庚寅，詔降川、陜死罪囚，釋流以下。賞吳玠、關師古將士。壬辰，張浚至綿州，復奏王似不可任。甲午，命王𤫉率諸軍討楊太。己亥，罷沿海制置司。丁未，置國子監及博士弟子員。戊申，以王林所部兵為忠銳第十將。己酉，岳飛自虔州班師。辛亥，發兵屯駐虔、廣二州，彈壓盜賊，州各三千人。是月，金人圍方山原，王似命吳玠發兵救之。

秋七月己未，復置博學宏詞科。初許任子就試。甲子，以久旱，償州縣和市民物之直。丁卯，詔訪求累朝勛臣曹彬等三百人子孫，以備錄用。戊辰，王𤫉以舟師發行在。己巳，詔減膳，禁屠，弛工役，罷苛嬈，命兩浙及諸路憲臣親按部錄囚。辛未，蠲紹興二年和市絁帛。癸酉，呂頤浩等以旱乞罷政，帝賜詔曰：「與其去位，曷若同寅協恭，交修不逮，思所以克厭天心者。」頤浩等乃復視事。乙亥，朱勝非起復。丙子，泉州水溢，壞城。丁丑，遣中使逆趣張浚於道。是月，四川霖雨、地震。

八月己丑，詔岳飛赴行在，留精兵萬人戍江州。翟琮率兵突圍奔襄陽，詔屯駐其地。癸卯，罷諸路輸禁軍闕額錢。甲辰，以雨暘不時，蘇、湖地震，求直言。乙巳，復置史館修撰、直館檢討官，命郎官兼領著作郎及佐郎。戊申，罷都轉運司。己酉，詔湖南丁米三分之二均取於民田，其一取之丁口。辛亥，孟庾自軍中來朝。

九月戊午，呂頤浩罷。詔凡遇水旱災異，監司、郡守即具奏毋隱。庚申，岳飛自江州來朝。川、陜統領官吳勝敗偽齊兵於黃堆砦。丙寅，以趙鼎為江西安撫制置大使。壬申，詔中書舍人、給事中，凡制敕非軍期機速，必先書押而後報行。甲戌，偽齊王彥先寇徐、宿二州。乙亥，以劉光世為江東、淮西宣撫使，置司池州；韓世忠為鎮江建康府、淮南東路宣撫使，置司鎮江府；王𤫉為荊南府、岳鄂潭鼎澧黃州漢陽軍制置使，置司鄂州；岳飛為江南西路、舒蘄州制置使，置司江州；主管殿前司郭仲荀知明州，兼沿海制置使，神武中軍統制楊沂中兼權殿前司。己卯，吳勝克蓮花城。

冬十月癸未，朱勝非上《重修吏部七司敕令格式》。庚寅，加吳玠檢校少保。壬辰，趣王𤫉進兵。詔寬私鹽重法。甲午，卻大理國入貢。丁酉，殘破州縣視戶口增損立守令考課法。己亥，禁州縣擅增置稅場。偽齊李成陷鄧州。辛丑，南丹蠻莫公晟圍觀州，焚寶積監，殺知監陳烈。壬寅，偽齊兵逼襄陽，李橫以糧盡，棄城奔荊南，知隨州李道亦棄城去。甲辰，王𤫉討湖賊，戰於鼎口，不利。偽齊陷郢州，守臣李簡棄城去。申禁私役戰士。丁未，命三省除銓曹奸弊。戊辰，罷諸路類省試。統制石世達及杜湛合兵大破湖賊黃誠於龍陽洲。庚戌，復置宗正少卿及寺監諸丞。是月，王彥先引兵至北壽春，將渡淮。劉光世駐軍建康，扼馬家渡；又遣酈瓊駐無為軍，為廬、濠聲援。賊乃還。

十一月己未，以右文殿修撰王倫為都督府參議官。癸亥，詔監司、帥守察內外宗子病民害政者以聞。崔增、吳全遇湖賊於陽武口，死之。甲子，韓肖冑等使還。乙丑，禁沿淮諸砦兵擅侵齊境。庚午，臨安府火。甲戌，禁掠賣生口入蠻夷溪峒及以銅錢出中國。乙亥，復元祐十科舉士法。丁丑，命賓、橫、宜、觀四州市戰馬。戊寅，王𤫉自鼎州引兵還鄂，留統領王渥等四軍聽程昌寓節制。己卯，蠲南劍州所負民間獻納錢十六萬緡。省淮南州縣文武官。十二月辛巳朔，降敕書撫諭吳玠及川、陜將士。乙酉，臨安府火。戊子，又火。朱勝非以屢火求罷，不允。丙申，王似承制廢通遠軍。己酉，金國元帥府遣李永壽、王翊來見。是歲，海寇黎盛犯潮州，焚民居毀城去。

四年春正月辛亥朔，帝在臨安，率百官遙拜二帝。乙卯，增淮、浙路鹽鈔貼納錢。遣章誼等為金國通問使。己未，程昌寓遣杜湛、王渥攻楊太皮真砦，破之。己巳，詔諭王似、盧法原、吳玠，使之協和。金人犯宕昌、臨江砦及花石峽，關師古遣統領劉戩分兵拒卻之。庚午，詔諸路將帥毋以兩國通使輒弛邊備，淮南州郡津渡尤慎譏察。甲戌，罷州縣新置弓手。乙亥，蠲循、梅、潮、惠四州被兵家租賦。丙子，申敕三省、樞密院，除官並遵舊制，毋相侵紊，除拜、罷免皆明示黜陟之由。戊寅，金人犯神坌砦，沿北嶺至大散關。臨安府火。己卯，韓肖冑罷。

二月壬午，詔贓罪至死者仍籍其貲。癸未，作建康府行宮。席益罷。乙酉，以徐俯兼參知政事。丙戌，禁川、陜諸將招納北軍。湖北軍賊檀成犯長陽縣，解潛遣統領胡勉捕斬之。群盜田政自襄陽犯峽州。己丑，解潛遣統制王恪擊政，斬之。庚寅，金人犯兩當縣。乙未，詔孟庾赴行在。己亥，詔三衙管軍及將帥觀察使以上，舉忠勇智略可自代者一人。辛丑，金人犯仙人關。癸卯，詔權以射殿為景靈宮，四時設位朝獻。丙午，張浚入見。

三月辛亥朔，吳玠率楊政、吳璘、田晟、王喜諸將與兀□戰於仙人關，大敗之。兀□遁去。戊午，雨雹。以趙鼎參知政事。壬戌，孟庾至行在，罷都督府，以其兵屬張俊。乙丑，張浚以資政殿大學士罷，尋落職奉祠、福州居住。己巳，蠲淮南州縣民租一年。辛未，日有青赤黃氣。編次建炎以來詔旨，頒諸路。癸酉，蠲興元府、洋州被兵家稅役二年。丙子，以王似為資政殿學士、川陜宣撫使，盧法原為端明殿學士，與吳玠並充副使，關師古為熙河蘭廓路安撫制置使。

夏四月庚辰朔，命趙開再任總領四川財賦。詔諭川、陜官吏兵民，以張浚失措當示遠竄，猶嘉其所用吳玠等能御大敵，許國一心，止從薄責。仍令宣撫司講求諮訪，凡擾民咈眾之事，速厘革之。癸未，劉子羽白州安置。乙酉，詔明堂用皇祐典禮，兼祀天皇大帝、神州地祇以下諸神。丙戌，吳玠敗金兵，復鳳、秦、隴州。詔特旨處死情法不相當者，許大理奏審。蠲淮南州軍上供錢一年。庚寅，置孳生牧馬監於臨安府。甲午，罷廣西提舉茶鹽司。關師古叛，以洮、岷二州降偽齊，吳玠並將師古軍。乙未，詔諸路歲上戶口。丁酉，罷諸州回易庫。庚子，命劉光世遣兵巡邊。辛丑，保靜州夷人入貢。丙午，徐俯罷。是月，王似承制廢符陽軍。知壽春府羅興叛降偽齊。

五月庚戌朔，以岳飛兼黃復二州、漢陽軍、德安府制置使。癸丑，以範沖為宗正少卿兼直史館，重修神宗哲宗《正史》、《實錄》。甲寅，詔淮南帥臣兼營田使，守令以下兼管營田。岳飛復郢州，斬偽齊守荊超。甲子，以孟庾兼權樞密院事。乙丑，賜李橫軍絹萬匹。丙寅，李成棄襄陽去，岳飛復取之。金人攻金州，鎮撫使王彥遣統制許青等與戰於漢陰，敗之。罷諸縣武尉。壬申，裁省三省、樞密細務，責六曹長貳專決。癸酉，以國史日歷所為史館。偽齊收李成餘眾，益兵駐新野，岳飛與別將王萬夾擊，復大敗之。乙亥，王彥數敗金兵於洵陽縣。丙子，復選宗室子彥之子伯玖育於禁中。

六月壬申，復命川、陜類試。乙未，太白晝見經天。戊戌，詔神武軍、神武副軍統制、統領官並隸樞密院。庚子，以霖雨，罷不急之役。壬寅，詔三省、樞密院，凡奉乾請墨敕，許執奏不行。置史館校勘官。作明堂行禮殿於教場。甲辰，禁諸軍強刺平人為兵，已刺者皆釋之。吳玠乞宮觀，不允。是月，熒惑犯南斗。岳飛將牛皋復隨州，執偽齊守王嵩，磔之。

秋七月戊申朔，曲敕虔州。以吏部尚書胡松年簽書樞密院事。庚戌，以湖南安撫席益為安撫制置大使。建昌軍軍卒修達等作亂，殺守臣劉滂，江西制置使胡世將遣參謀侯愨、統制丘贇討之。壬子，命吳玠通信夏國。癸丑，湖賊楊欽等破社木砦，官軍敗卻，小將許筌戰歿。丙辰，賞仙人關之功，以吳玠為檢校少師、奉寧保靜軍節度使，吳璘、楊政以下論賞有差。丁巳，命左右司歲考郎官功過治狀以為賞罰。庚申，復曲端、趙哲官。壬戌，岳飛遣統制王貴、張憲擊敗李成及金兵於鄧州之西，復鄧州，禽其將高仲。丙寅，侯愨引兵入建昌軍，執修達等十三人，斬之。罷建州臘茶綱。詔江東安撫司招水軍千五百人。己巳，湖賊萬餘人詣鼎、澧二州降。劉光世來朝。庚午，王貴、張憲破金、齊兵，復唐州及信陽軍，襄漢悉平。辛未，章誼、孫近使還入見，粘罕致書約淮南毋得屯兵。

八月庚辰，以趙鼎知樞密院事，充川、陜宣撫處置使。湖賊夏誠等犯枝江縣，解潛遣將蔣定舟與戰，敗之。辛巳，吳玠遣統領姚仲攻隴城縣，克之。壬午，王𤫉以討賊無功，降光州觀察使。戊子，改命趙鼎都督川、陜、荊、襄諸軍事。乙未，遣魏良臣等充金國通問使。丙申，毀王安石舒王告。己亥，周十隆出降，為官軍所掠，復遁去，犯汀、循州。壬寅，王似罷。以岳飛為清遠軍節度使、湖北荊襄潭州制置使，代王𤫉討湖賊。癸卯，以襄陽府、隨、郢、唐、鄧州、信陽軍六郡為襄陽府路。

九月戊申，減淮、浙路鹽鈔所增貼納錢。壬子，夏誠遣將李全功犯公安軍，解潛遣統制林閏等擊斬之。安定郡王令畤薨。辛酉，合祭天地於明堂，大赦，蠲襄陽等六郡三年租稅。庚午，朱勝非罷。金、齊合兵自淮陽分道來犯。壬申，渡淮，楚州守臣樊敘棄城去。韓世忠自承州退保鎮江府。癸酉，以趙鼎為尚書右僕射、同中書門下平章事兼知樞密院事，吏部尚書沈與求參知政事。

冬十月丙子朔，與趙鼎定策親征，命張俊以軍援淮東，劉光世移軍建康，車駕擇日進發。丁丑，以孟庾為行宮留守，留統制王進一軍及神武中軍五百人隸之。百司不預軍旅之務者，聽從便避兵。己卯，韓世忠自鎮江率兵復如揚州。金人犯滁州。以張俊為浙西、江東宣撫使。金人圍亳州。席益遣統制吳錫率兵討徭賊楊再興，大破之。壬午，偽齊兵犯安豐縣。癸未，復以張浚為資政殿學士、提舉萬壽觀兼侍讀。甲申，復以王𤫉為建武軍承宣使、江西沿江制置使。丙戌，命胡松年詣江上，會諸將議進兵。戊子，韓世忠邀擊金人於大儀鎮，敗之，又遣將董旼敗之於天長縣鴉口橋。己丑，金人攻承州，韓世忠遣將成閔、解元合兵擊於北門，敗之。金人圍濠州。甲午，遣秘書正字楊晨持詔撫諭四川。遣侍御史魏□工、監察御史田如鰲詣劉光世、張俊軍中計事，光世始移軍太平州。丙申，命後宮自溫州泛海如泉州。金人陷濠州，守臣寇宏棄城走。丁酉，詔州縣團教弓手、土兵。戊戌，帝御舟發臨安，劉錫、楊沂中以禁兵扈從。己亥，韓世忠捷奏至，命收瘞戰死將士，仍令胡松年致祭。庚子，張俊率兵發鎮江，如建康。壬寅，帝次平江。加贈陳東、歐陽澈秘閣修撰，官其子孫二人，各賜田一頃，且追咎汪伯彥落觀文殿學士，黃潛善更不追復。命韓世忠、楊沂中分兵控扼沿海要地。癸卯，焚決淮東閘堰。賜扈從諸軍錢。乙巳，仇悆遣將孫暉擊金人於壽春，敗之，復霍丘、安豐二縣。是月，借江、浙坊場錢一界，以備軍費。

十一月戊申，太白晝見。庚戌，賞承州水砦首領徐康等要擊金兵之功，轉官有差，仍蠲承、楚、泰州水砦民兵賦役十年。置沿江烽火，放浙東諸郡防城丁夫。壬子，始下詔聲劉豫逆罪，論親討之旨，以厲六師。吳玠遣統制楊從儀等率兵敗金人於臘家城。癸丑，玠乞納節贖劉子羽罪，遂聽子羽自便。金人入光州。甲寅，偽齊知光州許約破石額山砦，遂據之。乙卯，韓世忠遣兵夜劫金人營於承州，破之。金人犯六合縣，丙辰，掠全椒縣三城湖。丁巳，戒諸路大小臣僚借貸催科縱吏奸擾民，及務絕盜賊之伺隙者。命董旼、趙康直總領淮東水砦。戊午，以胡松年兼權參知政事。金人陷滁州。劉光世移軍建康，韓世忠移軍鎮江，張俊移軍常州。己未，復命張浚知樞密院事，以其盡忠竭節詔諭中外。庚申，宴犒守江將士。癸亥，劉光世遣統制王德擊金人於滁州之桑根，敗之。揭黃榜招諭湖賊。甲子，命滁、和諸州移治保聚。乙丑，金人犯滁口。己巳，劉光世遣統制王師晟等率兵夜入南壽春府襲金人，敗之，執偽齊知府王靖。廣賊區稠圍韶州樂昌縣，鈐轄韓京遣兵擊斬之。詔張浚視師江上。十二月乙亥朔，魏良臣、王繪還自泗州軍前入見。戊寅，命都督府右軍統制李貴部兵屯扼福山鎮。辛巳，命中軍統制王進屯兵泰州，防拓通、泰。壬午，以樞密都承旨馬擴為江西沿江制置副使。丙戌，吳倫遣兵攻臘家城，破之。丁亥，聽兩淮避兵民耕種所在閑田。壬辰，金、齊兵逼廬州，仇悆嬰城固守，岳飛所遣統制徐慶、牛皋援兵適至，敗走之。劉光世亦遣統制靳賽戰於慎縣。張俊遣統制張宗顏擊敗金人於六合。詔江、浙、荊湖十四郡各募水軍五百人，名橫江軍。兩浙十郡沿江海州縣招捕巡檢土軍。甲午，程昌寓遣杜湛、彭筠合擊楊欽，破之。己亥，以來年正旦日食，下詔修闕政，求直言。庚子，金人退師。辛丑，詔葬祭浙西、江東二軍之死事者。壬寅，省淮南轉運司。遣胡松年往常熟縣、江陰軍沿江計議軍事。癸卯，金人去滁州。

本紀第二十八

高宗五

五年春正月乙巳朔，日有食之。帝在平江府。金人去濠州。丁未，戒諸軍戰陳毋殺中原民籍充金兵者。命鬻官田宅輸錢專充軍費。戊申，進廬、泰二州守御官屬各一官。己酉，詔前宰執呂頤浩等十九人及行在職事官各條上攻戰備御措置綏懷之策。免淮南官吏去職之罪，仍令還任。承州水砦統領仲諒復入楚州。庚戌，張俊遣統領楊忠閔、王進夾擊金人於淮南岸，敗之，降其將程師回、張延壽。辛亥，淮東統制崔德明襲敗金兵於盱眙。召張浚赴行在。乙卯，浚入見。賞沿江監司、帥臣供億之勞，各進官一等。戊午，趣修建康行宮。己未，詔減淮南諸州雜犯死罪，釋流以下囚。庚申，置諸州軍教場，選兵專習弓弩，立格按試。辛酉，贈殿中侍御史馬伸左諫議大夫。韓世忠、劉光世、張俊入見。壬戌，以世忠為少保、淮東宣撫使，駐鎮江；光世少保、淮西宣撫使，駐太平；俊開府儀同三司、江東宣撫使，駐建康。甲子，酈瓊復光州，降其守許約。乙丑，罷淮南茶鹽提刑司，置提點兩路公事官一員，兼領刑獄、茶鹽、漕運、市易事。淮西要會州軍並置市易務。戊辰，詔川、陜宣撫司招諭陷賊官民。庚午，命王進合江西、廣東諸將兵討周十隆。海賊朱聰犯廣州，又犯泉州。壬申，劉光世、韓世忠、張俊入辭，命升殿，以光世、世忠有隙，賜酒諭釋之，皆感激奉詔。癸酉，偽齊知亳州馬秦犯光州，權州事王萃率兵拒之。是月，金主晟殂，旻之孫但立。岳飛自池州入朝。二月丙子，以飛為鎮寧、崇信軍節度使。命常州布衣陳得一造新歷。丁丑，帝發平江。戊寅，遣權太常少卿張銖奉迎太廟神主於溫州。壬午，帝至臨安，進扈從官吏秩一等。丙戌，以趙鼎為左僕射，張浚右僕射，並同中書門下平章事兼知樞密院事、都督諸路軍馬。岳飛為荊湖南北、襄陽府路制置使，將兵平湖賊楊太。丁亥，吳璘、楊政攻拔秦州，執偽齊守胡宣，金帥撒離曷來援，政復擊敗之。己丑，詔建太廟。壬辰，命張浚詣江上措置邊防，詔諭諸路宣撫制置司，示以專任之旨。以右司諫趙霈論奏得體，賜三品服。丁酉，進執政官秩一等，以賞防秋之功。戊戌，詔淮南宣撫司撫司淮北來歸官吏軍民。己亥，直史館範沖上《神宗實錄考異》。庚子，詔翰林學士孫近、胡交修類編臣僚條具利害章疏以聞。甲辰，蠲湖南路上供三年。是月，偽齊商元寇信陽軍，守臣舒繼明被禽，死之。

閏月乙巳朔，雨雹。丁未，胡松年罷。戊申，雪。己酉，留四川上供銀帛就充軍費。乙卯，以孟庾、沉與求並兼權樞密院事。丙辰，並諸路提舉常平入茶鹽司。罷福建鑄錢，令轉運、坑冶司辦集。丁巳，撒離曷欲犯秦州，吳玠遣部將牛皓伺之，遇於瓦五穀，戰死。癸亥，海賊陳感犯雷州，官軍屢敗。丁卯，王𤫉罷。命戶部尚書章誼措置財用，孟庾提領，號總制司。命川、陜宣撫司幕僚攝司事，仍權節制軍馬。戊辰，置路分總管，以處閑退武臣。辛未，復置宗正丞，掌修屬籍。再蠲荊南府、歸、峽二州、荊門、公安二軍歲貢上供二年。

三月甲戌朔，以王𤫉貪縱不武，敗師誤國，責授濠州團練使。丙子，遣樞密計議官呂用中等分使兩浙、江東、西路檢察經、總制司財用。丁丑，詔侍從至監察御史、館職已上，在內館職、在外侍從官、監司、帥守，各舉所知充監司、守令，尋命館職專舉縣令。己卯，以韓世忠兼鎮江府宣撫使，劉光世兼太平州宣撫使。壬午，以都督府參議軍事邵溥兼權川、陜宣撫副使。罷御前軍器所提舉官，並隸工部。壬辰，命廣東、福建路招捕朱聰。乙未，初榷鉛、錫。張浚親討湖賊。丁酉，復移浙西安撫司於臨安府。庚子，罷饒州牧馬監。

夏四月丙午，貴池縣丞黃大本坐枉法贓，杖脊、刺配南雄州。丁未，遣司農丞蓋諒持詔撫諭川、陜。召解潛赴行在，王彥知荊南府，諸鎮撫使至是盡罷。戊申，太廟神主至自溫州。己酉，以審量濫賞，追左銀青光祿大夫王序八官及職名，仍改正出身。庚戌，詔內侍遇特恩轉宮，止武功郎。壬子，訪得周後柴叔夏襲封崇義公。戊午，奉安太廟神主。己未，更免役保正長法。甲子，太上皇帝崩於五國城。丙寅，帝即射殿行朝獻景靈宮之禮，始以惠恭皇后祔祭。募民耕營田，官給牛、種。庚午，省四川添差官。辛未，以諸路稅賦畸零增收錢專充上供。是月，龍圖閣直學士致仕楊時卒。

五月乙亥，初謁太廟。庚辰，命邵溥、吳玠裁省四川冗官浮費。辛巳，名行宮新作書院為資善堂。遣何蘚等奉使金國，通問二帝。中書舍人胡寅言，國家與金世仇，無通使之義。張浚奏：「使事兵家機權，後將闢地復土，終歸於和，未可遽絕。」乃遣行。丁亥，立殘破州縣守令勸民墾田及拋荒殿最格。己丑，以孟庾知樞密院事。壬辰，召張浚還行在。丁酉，詔浚提舉詳定一司敕令。戊戌，以貴州防禦使瑗為保慶軍節度使，封建國公。徽猷閣待制範沖兼資善堂翊善，起居郎朱震兼贊讀。以盛暑，命監司行部慮囚。己亥，岳飛軍次鼎州。庚子，周十隆降。辛丑，命川、陜訪求元祐黨人子孫。

六月甲辰，封武經大夫令矼為安定郡王。湖賊楊欽、全琮、劉詵相繼率眾詣岳飛降。乙巳，名新歷曰《統元》。丁未，並饒州鑄錢司於虔州。己酉，命建國公瑗出就資善堂聽讀，拜範沖、朱震。出內帑錢賜宗室貧者。壬子，復省淮南州縣冗官。癸丑，以久旱，減膳、祈禱。禁諸路科率，自租稅、和市、軍須外皆罷。岳飛急攻湖賊水砦，賊將陳□降，楊太赴水死，餘黨劉衡等皆降。飛急擊夏誠，斬之。丁巳，湖賊黃誠斬楊太首，挾鐘子儀、周倫詣都督府降，湖湘悉平，得戶二萬七千，悉遣歸業。戊午，減福建貢茶歲額之半。庚申，以旱罷諸路檢察財用官。丁卯，以賊平，免沿湖民前二年逋租。己巳，罷福建諸州槍杖手。

秋七月壬申朔，以仇悆為沿海制置使。甲戌，免蘄州上供及租稅三年。戊寅，獎諭岳飛，撫勞將士，趣張浚還朝。己卯，孟庾罷，以沉與求兼權樞密院事及措置財用。壬午，以金、均、房州隸襄陽府路。偽齊兵寇湖陽縣，執唐州守臣高青，復釋之。丁亥，賜宇文虛中家福建田十頃。甲午，詔殘破州縣親民官，計到、罷之日戶口考殿最。韓世忠復鎮淮軍，禽偽齊守王拱。丙申，蠲湖南路上供米三年及秋租之半。丁酉，置高峰、王口二砦都巡檢使，益兵戍之。

八月壬寅朔，罷荊南營田司，令安撫司措置官兵耕種。甲辰，定館職額為十八員。壬子，詔淮南山水砦都巡檢各聽守令節制。癸丑，蠲福建州軍供撥常平錢米。己未，下詔示章惇、蔡卞詆誣宣仁聖烈皇后之罪，追貶惇昭化軍節度副使，卞單州團練副使，子孫不許在朝。命廣宮學，教內外宗子。辛酉，詔淮南、襄陽府等路團結民社。丙寅，以諸盜平，減湖、廣、江西二十二州雜犯死罪，釋徒、杖以下囚。海賊朱聰降，命補水軍統領。是月，偽齊陷光州。

九月辛未朔，罷總制司所增收頭子等諸色錢。乙亥，賜禮部進士汪洋以下二百二十人及第、出身。唱名始遵故典，令館職侍立殿上。壬午，加岳飛檢校少保。偽齊兵寇固始縣，統領華旺拒戰，卻之，尋復光州。甲申，命沿海州軍籍海舶，分守要害。乙酉，趙鼎上《重修神宗實錄》。壬辰，詔元符上書邪等範柔中等二十七人各官一子。以解潛部兵三千隸馬軍司。甲午，周十隆復叛，犯汀州。戊戌，遣統領王進、李貴討之。

冬十月庚戌，張浚入見。乙卯，以席益為四川制置大使，位宣撫副使上，州軍兵馬並隸大使司，邊防重事仍令宣撫司處置。李綱為江西制置大使，呂頤浩為湖南制置大使。戊午，詔川、陜類試合格第一人依殿試第三人例推恩，餘並同賜進士出身，特奏名進士命宣撫選官試時務策。澧州賊雷德進降。乙丑，偽齊兵寇漣水軍，韓世忠遣統制呼延通等逆擊，敗之。

十一月庚午朔，初置節度使以下金字牙符，命都督府掌之，給將帥立戰功者。命州縣賣戶帖以助軍費。癸酉，詔守臣死節昭著者，毋限品秩，並賜謚。乙亥，征和靖處士尹焞於涪州，命為崇政殿說書。戊寅，郊。辛巳，復置淮南提舉鹽事官。壬午，出宮女三十人。甲申，權減宰執及行在官吏奉。乙酉，以趙開為四川都轉運使。丙戌，命張浚視師荊、襄、川、陜。戊子，知衡州裴廩坐調夫築城凍死二千餘人，除名、嶺南高州編管。乙未，出內帑綿絹賜宗室。丁酉，罷催稅戶長。十二月己亥朔，以岳飛為荊湖南北、襄陽府路、蘄黃州招討使。楊沂中權主管殿前司，並統神武中軍。庚子，改神武四軍及巡衛軍號行營五護軍。辛丑，以都督府兵隸三衙。命左右司、樞密院檢詳官參考中興已行條例，修為定法。乙巳，禁服用翠羽。己酉，免侍從官輪對。庚戌，汰橫江水軍三之一。癸丑，命兩淮、川陜、荊襄、荊南諸帥府參謀官各一員提點屯田。癸亥，禁川陜州縣官悉用川陜人。丙寅，都督府遣參議軍事劉子羽、主管機宜文字熊彥詩撫諭川陜，且察邊備虛實。戊辰，夜雨雹。

六年春正月辛未，蠲貧民戶帖錢之半，無物產者悉除之。癸酉，命給事中、中書舍人甄別元祐黨籍。乙亥，以內重外輕，命省臺、寺監及監司、守令居職及二年者，許更迭出入除擢。丁丑，詔凡入粟補官者，毋授親民、刑法之職。壬午，賜宗子伯玖名琚，為和州防禦使。罷綿州宣撫副使，命吳玠專治兵事。罷御史平反刑獄賞。丙戌，張浚視師荊襄，入辭。己丑，安定郡王令矼薨。庚寅，還預借坊場錢。辛卯，詔監司、帥臣慢令失職者，令張浚黜陟以聞。甲午，振江、湖、福建、浙東饑民，命監司、帥臣分選僚屬及提舉常平官躬行檢察。戊戌，命鬻通直郎、閣門宣贊舍人以下官。

二月庚子，以諸路宣撫制置大使並兼營田大使，宣撫副使、招討安撫使並兼營田使。壬寅，雨雪。改江、淮屯田為營田。甲辰，置行在交子務，印交子錢引給諸路，令公私同見錢行用。戊申，岳飛入見。復以襄陽府路為京西南路。辛亥，詔張浚暫赴行在奏事。甲寅，以兵部尚書、都督府參謀折彥質簽書樞密院事。乙卯，韓世忠引兵攻宿遷縣，統制呼延通與金兵戰，敗之，禽其將孛堇牙合。澧州賊徒伍俊殺雷德進，持其首詣鼎州降。丙辰，韓世忠圍淮陽軍。復置諸路市易務。戊午，命楊沂中以兵萬人聽都督行府調遣。己未，遣戶部侍郎劉寧止如鎮江府，總領三宣撫司錢糧。辛酉，兀□救淮陽，韓世忠引兵歸楚州。壬戌，以折彥質兼權參知政事。癸亥，沉與求罷。李綱入見。是月，張浚至江上會諸將議事，命張俊進屯盱眙。

三月戊辰朔，初收官告綾紙錢。名金、均、房州民兵曰保勝，又命招刺三千人，賜名必勝軍。己巳，以韓世忠為京東、淮東路宣撫處置使，岳飛為京西、湖北路宣撫副使。辛未，蠲旱傷州縣民積欠錢帛租稅。己卯，趣岳飛如鄂州措置軍事。辛巳，以樞密副都承旨馬擴為沿海制置副使。壬午，金、齊兵犯漣水軍，韓世忠擊敗之。壬辰，寬四川災傷州縣戶帖錢之半。

夏四月戊戌朔，湖南賊黃旺犯桂陽監。甲辰，偽齊兵陷唐州，團練判官扈舉臣、推官張從之等皆死。岳飛以母喪去官。丙午，詔飛起復。己酉，詔文武臣僚能決勝強敵恢復境土者，賜功臣號。庚戌，始訓諸宗子名。甲寅，賞淮陽功，呼延通等進官有差，余受賞者凡萬七千人。劉光世遣副統制王師晟、酈瓊襲偽齊兵於劉龍城，破之，禽其統制華知剛。己未，命福建安撫司發水軍討海賊鄭慶。辛酉，禁四川伐並邊山林。甲子，以韓世忠為橫海、武寧、安化軍節度使，號揚武翊運功臣。除商旅緡錢稅。丙寅，復行在官吏奉。蠲東京民渡淮南商販之稅。

五月戊辰朔，禁以鹿胎為冠。癸酉，詔未經上殿臣僚，先令三省審察，然後引對。戊寅，以四川監司地遠玩法，應有違戾，令制置大使按劾。壬午，詔大理寺議獄不合，即詣刑部關決，刑部不能定，同赴都堂稟議。賜吳玠四川戶帖錢十萬緡犒軍。癸未，禁淮南州縣收額外雜色租。乙酉，改交子為關子，罷交子務。庚寅，以劉光世為保靜、寧武、寧國軍節度使。壬辰，以張俊進屯盱眙，改崇信、奉寧軍節度使。甲午，禁銷錢及私鑄銅器。丙申，詔監司慮囚不能遍及者，聽遣官，著為令。

六月乙巳夜，地震。乙酉，求直言。甲寅，張浚渡江，撫淮上諸屯。命劉光世自當塗進屯廬州，岳飛自九江進屯襄陽，楊沂中屯泗州。戊午，詔兩淮沿江守臣並以三年為任。辛酉，封集英殿修撰令廣為安定郡王。

秋七月壬申，以司農少卿樊賓提領營田公事。癸未，詔張浚暫赴行在。癸巳，罷川陜便宜差遣監司、守貳。以金州隸川陜路，均、房二州隸京西南路。郭浩為永興軍路經略安撫使兼知金州，閣門宣贊舍人邵隆知商州，聽浩節制，經理商、虢。是月，劉光世復壽春府。

八月己亥，範宗尹薨。庚子，賜左司諫陳公輔三品服。癸卯，以徽猷閣直學士李迨為四川都轉運使。甲辰，詔諭將士將親征。岳飛遣統制牛皋破偽齊鎮汝軍，禽其守薛亨。乙巳，命權殿前司解潛等帥精兵扈從，主管步軍司邊順留兵守臨安，知臨安府梁汝嘉為巡幸隨軍都轉運使。丁未，以秦檜為醴泉觀使兼侍讀、行宮留守，孟庾提舉萬壽觀兼侍讀、同留守。戊申，岳飛遣將楊再興復西京長水縣。己酉，命秦檜、孟庾權參決尚書省、樞密院事。庚戌，蠲虔州殘破諸縣逋負、梅州夏秋兩稅，聽廣東經略安撫司便宜措置盜賊。辛亥，奉神主發臨安。丁巳，權罷經筵進講。己未，預借江、浙民來年夏稅絁帛，折米輸官。庚申，增給職事官米月三斛。是月，張俊城盱眙，進屯泗州。岳飛及偽齊李成、孔彥舟連戰至蔡州，克之，偽守劉永壽舉城降。

九月丙寅朔，帝發臨安。岳飛遣統制王貴、郝晸、董先復虢州盧氏縣。癸酉，帝次平江。戊寅，命職事官日一員輪對。壬午，岳飛以孤軍無援，復還鄂州。癸未，權奉安神主於平江能仁寺。戊子，以戶部郎官霍蠡總領岳飛軍錢糧。庚寅，張浚入奏，復如鎮江。辛卯，立賊徒相招首罪賞格。賞鎮淮軍功，進統制王德等官。是月，劉豫聞親征，告急於金主但求援，但不許，豫自起兵三十萬，命子麟趣合肥，侄猊出渦口，引兵分道入寇。

冬十月丙申，招西北流寓人補闕額禁軍。丁酉，裁定淮南路租額。劉麟寇淮西，張俊遣楊沂中、張宗顏等分兵御之。戊戌，沂中至濠州，劉光世已棄廬州而南，浚遣人督還，光世不得已駐兵應沂中，遣統制王德、酈瓊及賊將崔皋、賈澤、王遇戰，皆敗之。賊兵攻壽春府芍陂砦，守臣孫暉拒戰，又敗之。辛丑，罷四川監酒官百餘員。壬寅，以梁汝嘉兼浙西、淮東沿海制置使，前護副軍都統制王彥副之。癸卯，趙鼎請降敕諭張浚，令光世、沂中及張俊全軍引還，為防江之計。甲辰，又詔浚督將士僇力破賊，皆未達。劉猊犯定遠縣，沂中進戰，大敗之於藕塘，猊挺身遁，麟在順昌聞之，拔砦去。劉光世遣王德及沂中追麟，至南壽春而還。孔彥舟亦解光州圍而去。戊申，命解潛遣兵千人守青龍港口。癸丑，張俊、楊沂中引兵攻壽春府，不克而還。乙卯，詔諸軍所俘人民給錢米遣歸。丁巳，惠州軍賊曾袞作亂。庚申，摧鋒軍統制韓京募敢死士，夜襲破之，袞尋出降。壬戌，日中有黑子沒。

十二月申午朔，詔降廬、光、濠等州死罪，釋流以下囚。召秦檜赴行在。張浚入見，請幸建康；趙鼎請還臨安。戊戌，韓世忠攻淮陽軍，及金人戰，敗之。辛丑，城南壽春府。壬寅，趙鼎罷。遣右司員外郎範直方宣諭川、陜，撫問吳玠將士。甲辰，命都督府參議軍事呂祉如建康，措置移蹕。丙午，折彥質罷。丁未，賞淮西功，加張俊少保，改鎮洮、崇信、奉寧軍節度使，楊沂中保成軍節度使、殿前都虞候。戊申，命秦檜赴講筵供職，孟庾為行宮留守。辛亥，以資政殿學士張守參知政事，兼權樞密院事。丙辰，以呂頤浩為浙撫西安制置大使、判臨安府。丁巳，以劉光世為護國、鎮安、保靜軍節度使。戊午，詔凡因民事被罪者，不許親民。己未，命辰、沅、靖、澧四州以閑田募刀弩手，三千五百人為額。右司諫陳公輔乞禁程氏學。詔：「士大夫之學宜以孔、孟為師，庶幾言行相稱，可濟時用。」庚申，以安化郡王王稟死節太原，賜其家田十頃。辛酉，以山陰、諸暨等四十縣為大邑，並命堂除。

七年春正月癸亥朔，帝在平江，下詔移蹕建康。蠲無為軍稅役一年。置建康御前軍器局。丁卯，賞張浚以破敵功，遷特進。己巳，發米萬石濟京東、陜西來歸之民。張浚入見。甲戌，罷都督府諸州市易官。丁丑，解潛罷，以劉錡權主管馬軍司，並殿前步軍司公事。庚辰，築採石、宣化渡二城。癸未，以翰林學士陳與義參知政事，資政殿學士沈與求同知樞密院事。詔廣西帥臣訓練土丁、保丁。乙酉，復置樞密使、副，知院以下仍舊，張浚改兼樞密使。丙戌，禁諸軍互納亡卒。西蕃三十八族首領趙繼忠等來歸。丁亥，以秦檜為樞密使。何蘚、範寧之至自金國，始聞上皇及寧德皇后崩。己丑，帝成服，下詔降徒囚，釋杖以下。辛卯夜，東北有赤氣如火。

二月癸巳朔，日有食之。百官七上表，請遵以日易月之制。徽猷閣待制、知嚴州胡寅請服喪三年，衣墨臨戎，以化天下。帝欲遂終服，而張浚連疏論喪服不可即戎，遂詔外朝勉從所請，宮中仍行三年之喪。丙申，太平州火。丁酉，鎮江府火。庚子，遣王倫等使金國迎奉梓宮。岳飛入見。辛丑，以日食，求直言；以久旱，命諸州慮囚。乙巳，詔凡闢舉官犯贓罪，罪及所舉官。丙午，吳玠置銀會子於河池。丁未，詔席益募陜西、河東、河北兵二千，部送行在充扈衛。癸丑，雨雹。丙辰，始御便殿。果州守臣宇文彬等進《禾登九穗圖》，俱奪一官，罷之。丁巳，以岳飛為太尉、湖北京西宣撫使。己未，帝發平江。

三月癸亥朔，次丹陽，韓世忠入見，命世忠扈從，岳飛次之。甲子，次鎮江，楊沂中入見，命沂中總領彈壓巡幸事務。乙丑，蠲駐蹕及經從州縣積年逋賦。丁卯，以吏部侍郎呂祉為兵部尚書、都督府參謀軍事。辛未，帝至建康。壬申，詔尚書省常程事從參知政事分治。癸酉，減建康流罪以下囚，蠲建康府、太平、宣州逋賦及下戶今年身丁錢。岳飛乞並統淮西兵以復京畿、陜右，許之，命飛盡護王德等諸將軍。既而秦檜等以合兵為疑，事遂寢。戊寅，手詔撫勞將士。進沉與求知樞密院事。己卯，尊宣和皇后為皇太后。庚辰，以王彥兵隸侍衛馬軍司。呂頤浩為少保兼行宮留守。孟庾罷。甲申，以劉光世為少師、萬壽觀使，以其兵隸都督府，張浚因分為六軍，命呂祉節制。乙酉，賜光世第於建康府。丁亥，命虔、吉、南安軍諸縣各募土兵百人，責知縣訓練，防禦盜賊。是春，廣西大饑，李實變為桃。

夏四月癸巳，築太廟於建康，以臨安府太廟為聖祖殿。戊戌，修浚建康城池。丁未，岳飛乞解官持餘服，遂棄軍去，詔不許。戊申，日中有黑子。庚戌，以張浚累陳岳飛積慮專在並兵，奏牘求去，意在要君，遂命兵部侍郎兼都督府參議軍事張宗元權湖北、京西宣撫判官，實監其軍。壬子，張浚如太平州、淮西視師。庚申，以信陽軍隸京西路。罷淮南提點司，東西兩路各置轉運兼提點刑獄、提舉茶鹽常平事。

五月丁卯，詔李綱趣捕虔、吉諸盜。壬申，命禮官舉文宣王、武成王、熒惑、壽星、岳鎮、海、瀆、農、蠶、風、雷、雨師之祀。甲戌，以胡安國提舉萬壽觀兼侍讀，趣赴行在，未至而罷。癸未，以酈瓊為行營左護軍副都統制。甲申，初試樞密院都督府效士。乙酉，命侍從官通舉材堪知縣者二十人。丙戌，偽齊陷隨州。己丑，禁四川增印錢引。

六月辛卯朔，改上惠恭皇后謚曰顯恭皇后。岳飛入見。壬辰，命歲辰戌月祀大火，配以閼伯。乙未，罷江、淮營田司，令諸路安撫、轉運司兼領其事。丙申，以《重修神宗實錄》去取未當，命史館復加考訂。丁酉，岳飛引過自劾，詔放罪，慰諭之。戊戌，命劉錡兼都督府咨議軍事，率兵戍廬州。乙巳，沉與求薨。召王德以所部兵赴行在。遣呂祉如淮西撫諭諸軍。丙辰，詔吳玠、李迨共議四川經費，贍軍恤民。岳飛復職。

秋七月戊辰，詔侍從各舉可任監司、郡守者一二人。癸酉，以旱，禱於天地、宗廟、社稷。甲戌，嗣濮王仲湜薨。癸未，以久旱，命中外臣庶實封言事。甲申，蠲諸路民積年逋租。以建康疫盛，遣醫行視，貧民給錢，葬其死者。命疏決滯獄。乙酉，詔即建康權正社稷之位。戊子，詔戶部長貳迭出巡按諸路，考究財賦利病，違者劾之。己丑，詔諸路歸業民墾田，及八年始輸全稅。

八月乙未，以張俊為淮西宣撫使，駐盱眙；楊沂中為淮西制置使，主管侍衛馬軍司劉錡副之，並駐廬州。命酈瓊率兵赴行在。戊戌，瓊叛，殺中軍統制張景等，執呂祉及趙康直、趙不群，以兵四萬人奔劉豫。辛丑，手詔赦廬州屯駐行營左護軍。壬寅，酈瓊引兵至淮，殺祉及康直，釋不群，使還。劉錡、吳錫至廬州，以兵追之不及，命張宗元往招之。張浚乞去位。甲辰，以趙鼎為萬壽觀使兼侍讀。甲寅，詔命官犯贓，刑部不得擅黥配，聽朝廷裁斷。乙卯，賜岳飛軍錢十萬緡。招歸正復業人耕湖北、京西閑田。

九月甲子，上太上皇帝謚曰聖文仁德顯孝皇帝，廟號徽宗，皇后曰顯肅皇后。丁卯，韓世忠、張俊入見，乃命俊自盱眙移屯廬州。壬申，張浚罷。癸酉，命參知政事輪日當筆，權三省事，更不分治常程。罷都督府。甲戌，以臺諫累疏，落張浚觀文殿大學士，仍領宮祠。丙子，復以趙鼎為尚書左僕射、同中書門下平章事兼樞密使。戊寅，以廬州、壽春府民遭酈瓊虜掠，蠲租稅一年。己卯，朝獻聖祖於常朝殿。庚辰，朝饗太廟。辛巳，合祭天地於明堂，大赦。召劉光世赴行在。戊子，禁諸路進羨餘。以劉錡知廬州兼淮西制置副使。

冬十月庚寅朔，詔仍舊開經筵。辛卯，命後省官看詳上書有可採者，條上行之。丁酉夜，敕張浚安置嶺表。戊戌，趙鼎累請浚母老，改永州居住。偽齊犯泗州，守臣劉綱擊走之。丙午，命戶部郎官薛弼、霍蠡同總領江西、湖、廣五路財賦。壬子，統制呼延通、王權等襲擊金人於淮陽軍，敗之，丁巳，詔六參日，輪行在百官一員轉對。

閏月癸亥，贈趙康直徽猷閣待制。乙丑，蠲江東路月樁錢萬緡。發米二萬石振京西、湖北饑民。丙寅，尹焞入見，命為秘書郎兼崇政殿說書。甲戌，始作徽宗皇帝、顯肅皇后神主。庚辰，韓世忠引兵渡淮，逆擊金人於劉冷莊，敗之。辛巳，李綱罷。癸未，復漢陽軍。是月，張俊棄盱眙，引兵還建康。

十一月丙申，賜吳玠犒軍錢百五十萬緡。丁酉，以知溫州李光為江西安撫制置大使。丁未，金帥撻懶、兀□入汴京，執偽齊劉豫，廢為蜀王。癸丑，詔來春復幸浙西。是月，偽齊知臨汝軍崔虎詣岳飛降。十二月庚辰，復置都大提舉四川茶馬監牧官。丁卯，祔徽宗皇帝、顯肅皇后神主於太廟。庚午，以解潛權主管馬步軍司，命韓世忠留屯楚州，屏蔽江、淮。己卯，詔內外大將及侍從官，舉武臣智略器局堪帥守謀議官者。癸未，王倫等使還，入見，言金國許還梓宮及皇太后，又許還河南諸州。甲申，城泗州。丁亥，復遣王倫等奉迎梓宮。是冬，吳玠遣裨將馬希仲攻熙州，鄭宗、李進攻鞏州，不克，宗死於城下，希仲遁還，玠斬以徇。

本紀第二十九

高宗六

八年春正月戊子朔，帝在建康。丙申，減臨安府夏稅折輸錢。戊戌，張守罷。辛丑，偽齊知壽州宋超率兵民來歸。蔡州提轄白安時殺金將兀魯，執其守劉永壽來降。詔以方議和好，禁沿海州郡遣人過淮招納。丁未，大閱張俊軍。戊申，以兵部侍郎胡世將為四川安撫制置使。二月戊午，劉錡入見。減建康府夏稅折輸錢，蠲民戶逋租、和市科調。庚申，日中有黑子。以呂頤浩為江東安撫制置大使兼行宮留守。壬戌，岳飛乞增兵，不許。癸亥，帝發建康。丙寅，以胡安國《春秋傳》成書，進寶文閣直學士。戊寅，帝至臨安。己卯，以戶部尚書章誼為江東安撫制置大使兼行宮留守，呂頤浩為醴泉觀使。甲申，減紹興府和市絹萬匹。

三月己丑，以知南外宗正事仲儡嗣濮王。庚寅，以禮部尚書劉大中參知政事，兵部尚書王庶為樞密副使。壬辰，復以秦檜為尚書右僕射、同中書門下平章事兼樞密使。甲午，陳與義罷。戊戌，增夔州路路分都監一員，修治關隘，練義兵。己亥，蠲農器及牛稅。以李天祚為靜海軍節度使、交趾郡王。壬寅，定以故相韓忠彥配享徽宗廟廷。丁未，蠲所過州縣民積欠稅賦。戊申，蠲江西、湖南諸州月椿錢各萬緡。己酉，命考核川、陜宣撫司便宜所授官，冒濫尤甚者悉與裁減。

夏四月庚申，初置戶部和糴場於臨安。壬戌，遣王庶巡視江、淮邊防。丁丑，復置六路發運司。癸未，詔三衙管軍輪宿禁中。

五月庚戌，詔鎮江府募橫江軍千人。竄內侍羅但於海島。庚子，禁貧民不舉子，其不能育者給錢養之。壬寅，貶劉子羽為單州團練副使、漳州安置。丁未，金國使烏陵思謀、石慶充與王倫等偕來。戊申，以資政殿學士葉夢得為江東安撫制置大使。己酉，王庶至淮南，檄張宗顏將兵七千屯廬州，巨師古三千屯太平州，分韓世忠軍屯泗州及天長縣。

六月壬戌，賜衍聖公孔玠衢州田五頃，奉先聖祠事。癸亥，趙鼎上《重修哲宗實錄》。壬申，賜禮部進士黃公度以下三百九十五人及第、出身。王庶自淮南還入見。乙亥，以中護軍統制張宗顏知廬州，命劉錡率兵移屯鎮江府。丁丑，烏陵思謀、石慶充入見。

秋七月乙酉朔，復命王倫及藍公佐奉迎梓宮。錄司馬光曾孫伋補承務郎。辛亥，彗出東方。

八月戊午，詔：「日者遣使報聘鄰國，期還梓宮。尚慮邊臣未諭，遂馳戎備，以疑眾心。其各嚴飭屬城，明告部曲，臨事必戒，無忘捍禦。」甲子，蠲江東路月椿錢萬三千緡有奇。丁丑，彗滅。遣監察御史李寀宣諭江西，措置盜賊。

冬十月丁巳，劉大中罷。甲戌，趙鼎罷。乙亥，日中有黑子。丁丑，金國使張通古、蕭哲與王倫皆來。韓世忠乞奏事行在，不許。戊寅，樞密副使王庶乞免簽書和議文字，累疏求去，不許。

十一月甲申，以翰林學士承旨孫近參知政事。丙戌，遣大理寺丞薛倞、朱斐詣廣南路決滯獄。戊戌，王倫入見。己亥，復以倫為國信計議使，中書舍人蘇符副之，符辭以疾。庚子，以孫近兼權同知樞密院事。辛丑，詔：「金國遣使入境，欲朕屈己就和，命侍從、臺諫詳思條奏。」從官張燾、晏敦復、魏矼、曾開、李彌遜、尹焞、梁汝嘉、樓照、蘇符、薛徽言、御史方廷實皆言不可。甲辰，王庶罷。辛亥，以樞密院編修官胡銓上書直諫，斥和議，除名、昭州編管。壬子。改差監廣州都鹽倉。十二月甲寅，以趙鼎為醴泉觀使。乙卯，以宗正少卿馮楫為國信計議副使。己未，以吏部尚書李光參知政事。戊辰，王倫言金使稱「詔諭江南」，其名不正。秦檜以未見國書，疑為封冊。帝曰：「朕嗣守祖宗基業，豈受金人封冊。」癸酉，館職胡珵、朱松、張擴、凌景夏、常明、範如圭上書，極論不可和。甲戌，以端明殿學士韓肖冑簽書樞密院事。乙亥，命肖冑等為金國奉表報謝使。丙子，張通古、蕭哲至行在，言先歸河南地，徐議餘事。以監察御史施廷臣為侍御史，權吏部尚書張燾、侍郎晏敦復以廷臣主和議而升用，執奏不行。御史中丞勾龍如淵、右諫議大夫李誼、殿中侍御史鄭剛中凡再至都堂，及宰執議取國書。丁丑，詔：「金國使來，盡割河南、陜西故地，通好於我，許還梓宮及母兄親族，餘無需索。令尚書省榜諭。」庚辰，帝不御殿。以方居諒陰，難行吉禮，命秦檜攝塚宰，受書以進。是月，虛恨蠻犯嘉州忠鎮砦。是歲，始定都於杭。

九年春正月壬午朔，帝在臨安。丙戌，以金國通和，大赦。河南新復州軍官吏並不易置，蠲其民租稅三年，徭役五年。以王倫同簽書樞密院事，充奉護梓宮、迎請皇太后、交割地界使。戊子，遣判大宗正事士㒟、兵部侍郎張燾詣河南修奉陵寢。庚寅，賜劉光世號和眾輔國功臣，張俊加少傅、安民靖難功臣，韓世忠為少師，張浚復左宣奉大夫。辛卯，以尹焞為徽猷閣待制、提舉萬壽觀兼侍讀，焞力辭不拜。壬辰，加岳飛、吳玠並開府儀同三司，楊沂中太尉。癸巳，建皇太后宮。甲午，金宿州守臣趙榮來歸。丙申，金主詔諭河南諸州以割地歸我之意。改發運經制司為經制司，命戶部長貳一人領使，仍置副或判官。戊戌，以王倫為東京留守，郭仲荀為副，戶部侍郎梁汝嘉兼江、淮、荊、浙、閩、廣路經制使，司農卿霍蠡為判官。己亥，以吳玠為四川宣撫使。

二月癸丑，以徽猷閣待制周聿為陜西宣諭使，監察御史方廷實宣諭三京、淮北。丁巳，以郭仲荀為太尉、東京同留守。慕洧寇環州。戊午，以知金州郭浩為陜西宣撫判官。壬戌，以李綱為湖南路安撫大使，張浚知福州，尋復資政殿大學士，為福建路安撫大使。命周聿、方廷實搜訪隱士。甲子，均定諸州縣月樁錢。己巳，以郭浩為陜西宣諭使。壬申，命修《徽宗實錄》。癸酉，詔盜賊已經招安而復嘯聚者，發兵加誅毋赦。是月，日中有黑子，月餘乃沒。江西統制官李貴以其軍歸楊沂中。

三月丁亥，以和州防禦使璩為保大軍節度使，封崇國公。丙申，王倫受地於金，得東西南三京、壽春、宿、亳、曹、單州及陜西、京西之地。兀□還祁州。己亥，分河南為三路，廢拱州。辛丑，以翰林學士樓照簽書樞密院事。甲辰，偽齊知開封府鄭億年上表待罪，召赴行在。丁未，正偽齊所改州縣名。是春，夏人陷府州。

夏四月庚戌朔，呂頤浩薨。辛亥，命樓照宣諭陜西諸路。壬午，金鄜延路經略使關師古上表待罪，命知延安府。癸丑，落趙鼎奉國軍節度使為特進，仍知泉州。金陜西諸路節制使張中孚上表待罪，命為檢校少保、寧國軍節度使、知永興軍、節制陜西諸路軍馬。甲子，以觀文殿學士孟庾為西京留守，資政殿學士路允迪南京留守。丙寅，金秦鳳經略使張中彥上表待罪，命知渭州。以孫近兼權同知樞密院事。壬申，移壽春府治淮北舊城。癸酉，詔新復諸路監司、帥臣按劾官吏之殘民者。韓世忠、張俊入見。

五月庚寅，奉迎東京欽先、孝思殿累朝御容赴臨安。辛卯，復命江、淮守臣二年為任。乙未，復置淮東提舉茶鹽司。癸卯，復召募耆長法。丙午，鄜延副將李世輔部兵三千自鳳翔來歸，賜名顯忠。

六月庚戌，皇后邢氏崩於五國城。辛亥，夏國主乾順卒。壬子，樓照以東京見卒四千四百人為忠銳三將。庚申，盜入邵武軍。壬戌，以新復州縣官吏懷不自安，降詔開諭。己巳，吳玠薨。壬申，樓照承制以李顯忠為護國軍承宣使、樞密行府前軍都統制，率部兵及夏國招撫使王樞赴行在。癸酉，澧州軍事推官韓紃坐上書論講和非計，送循州編管。乙亥，以孟庾兼東京留守。王倫自東京赴金國議事。樓照承制以楊政為熙河經略使，吳璘為秦鳳經略使，仍並聽四川宣撫司節制；郭浩為鄜延經略使、同節制陜西軍馬。丙子，分宣撫司兵四萬人出屯熙、秦，六千人隸郭浩，留吳玠精兵二萬人屯興元府、興、洋二州。戊寅，置錢引務於永興軍。是月，撫州鈐轄伍俊謀據桃源復叛，湖北安撫薛弼召誅之。

秋七月甲申，以文臣為新復諸縣令。丙戌，東京耆老李茂松、寇璋等二百人奉表稱賀，皆引見，補官遣還。復置都水南、北丞各一員。丁亥，金人拘王倫於中山。丙申，命詳驗劉豫偽官，換給告身。乙巳，給還偽齊所沒民間資產。以胡世將兼權主管四川宣撫司。

八月己酉，復淮南諸州學官。庚戌，賜陜西諸軍冬衣，絹十五萬匹。命前川、陜宣撫司便宜所補官，限一年自陳，換給告身。丙辰，金國以撻懶主和割地，疑其二心，殺之。壬戌，蠲成都、潼川路歲輸對糴等米五十四萬石、水運錢七十九萬緡。乙丑，給新法度牒、紫衣師號錢二百萬緡付陜西市軍儲。己巳，命陜西復行鐵錢。庚午，遣蘇符等使金賀正旦。乙亥，遣前知宿州趙榮、知壽州王威俱還金國。以關師古為行營中護軍前軍統制。

九月己卯，命鄜延、秦鳳、熙河路招納蕃部熟戶及陷沒夏國軍民。丙戌，封叔士㒟為齊安郡王。庚寅，罷經制司，令提刑兼領常平事。甲午，名皇太后殿曰慈寧。丙申，以威州防禦使溫濟告韓世忠陰事勒停、南劍州編管。世忠又奏欲殺之，詔移萬安軍。己亥，郭仲荀率東京兵五千至鎮江。

冬十月辛亥，詔侍從官各舉所知二人。王倫見金主於御林子，被拘於河間，遣其副藍公佐先歸。甲寅，王樞入見，並其俘百九十人皆縱遣還夏國。己未，蠲階、成、岷、鳳四州民稅之半。戊辰，慈寧宮成。甲戌，日中有黑子。丙子，賜李顯忠軍錢十萬緡。是月，岳飛入見。十一月戊寅朔，賜吳玠家錢三萬緡，以其弟璘為龍神衛四廂都指揮使。申命刑部大理官編次刑名斷例。癸未，嗣濮王仲儡薨。己丑，詔三省官屬詳覆在京通用令。追復張所為直龍圖閣。

十二月甲寅，命續編《紹興因革禮》。甲子，李光罷。戊辰，命續修《元豐會要》。兀□留蘇符等於東京，謀復取河南。

十年春正月丙戌，遣莫將等充迎護梓宮、奉迎兩宮使。辛卯，李綱薨。甲辰，以顯謨閣直學士、提舉醴泉觀鄭億年復資政殿學士，奉朝請。

二月戊申，命陜西復募蕃漢弓箭手。詔贓吏罪抵死，情犯甚者，奏取旨。辛亥，雨雹。以劉錡為東京副留守，李顯忠南京副留守。壬子，命兩宗正官各舉所知宗室二人。癸丑，展省試期一年。壬戌，詔新復州軍搜舉隱逸，諸路經理屯田。丁卯，罷史館，以日歷歸秘書省，置監修國史官。以孟庾知開封府，為東京留守；仇悆知河南府、西京留守。癸酉，罷吏部審量宣和濫賞。

三月甲申，封閼伯為商丘宣明王。戊子，增印錢引五百萬緡，付宣撫司市軍儲。川、陜宣撫副使胡世將屢言金人必渝盟，宜為備。己丑，罷諸路增置稅場。韓世忠、張俊入見。始罷內教。復營建康行宮。丙申，蘇符自東京還。丁酉，命川、陜宣撫司軍事不及待報者，聽隨宜措置。己亥，以郭浩知永興軍兼節制陜西諸路軍馬，楊政徙知興元府。是月，命胡世將與夏人議入貢，夏人不報。

夏四月丙午，訪求亡逸歷書及精於星歷者。辛酉，以張中孚為醴泉觀使，中彥提舉祐聖觀，趙彬為兵部侍郎。癸亥，命部使者歲舉廉吏一人。庚午，復四川諸州學官。壬申，韓肖冑罷。五月己卯，金人叛盟，兀□等分四道來攻。甲申，名徽宗御制閣曰敷文。乙酉，兀□入東京，留守孟庾以城降，知興仁府李師雄、知淮寧府李正民及河南諸州繼降。丙戌，金人陷拱州，守臣王慥死之。撒離曷自河中趨永興軍，陜西州縣官皆降。丁亥，金人陷南京，留守路允迪降。劉錡引兵至順昌府。己丑，金人陷西京，留守李利用、副總管孫暉皆棄城走，鈐轄李興率兵拒戰，不克。辛卯，胡世將自河池遣涇原經略使田晟以兵三千人迎敵金人。京、湖宣撫司忠義統領李寶敗金人於興仁府境上。癸巳，知亳州王彥先叛降於金。金人陷永興軍，趨鳳翔。丁酉，命胡世將移陜西之右護軍還屯蜀口。以福建、廣東盜起，命兩路監司出境共討。己亥，命劉光世為三京招撫處置使，以援劉錡。庚子，以吳璘同節制陜西諸路軍馬，聽胡世將便宜黜陟、處置軍事。辛丑，金人犯鳳翔府之石壁砦，吳璘遣統制姚仲等拒卻之。金人圍耀州，郭浩遣兵救之，金兵解去。壬寅，金人圍順昌府，三路都統葛王褒以大軍繼至，劉錡力戰，敗之。

六月甲辰朔，以韓世忠太保，張俊少師，岳飛少保，並兼河南、北諸路招討使。乙巳，劉錡遣將閻充戰敗金人於順昌之李村。丙午，命兩浙、江東、福建諸州團結弓弩手。以仇悆為沿海制置使。詔將佐士卒能立奇功者，賞以使相節鉞官告，臨軍給受。丁未，罷建康府行宮營繕。戊申，以劉錡為沿淮制置使。己酉，吳璘遣統制李師顏等戰敗金人於扶風，拔之。壬子，兀□及宋叛將孔彥舟、酈瓊、趙榮等帥眾十餘萬攻順昌府，劉錡率將士殊死戰，大敗之。初，秦檜奏命錡擇利班師，錡不奉詔，戰益力，遂能以寡勝眾。乙卯，順昌圍解，兀□還。以知平江府梁汝嘉兼浙西沿海制置使。丙辰，岳飛將牛皋及金人戰於京西，敗之。己未，劉光世進軍和州。郭浩遣統制鄭建充攻破金人於醴州，復其城。壬戌，詔諸司錢物量留經費外，悉發以贍軍。樓照以父喪去位。甲子，撒離曷攻青溪嶺，鄜延經略使王彥率兵戰敗之，撒離曷還屯鳳翔。命士㒟主奉濮王祠事。張俊遣左護軍都統制王德援劉錡，德暫至順昌，值圍已解，復還廬州。遣司農少卿李若虛詣岳飛軍諭指班師，飛不聽。丙寅，下詔撫諭順昌府官吏兵民。庚午，以劉錡為武泰軍節度使、侍衛馬軍都虞候。韓世忠遣統制王勝、背嵬將成閔率兵至淮陽軍南，與金人遇，擊敗之。是月，金人圍慶陽府，權守臣宋萬年固守，金人不能下。岳飛領兵援劉錡，與金人戰於蔡州，敗之，復蔡州。

閏月癸酉朔，張俊遣統制宋超敗金人於永城縣朱家村。甲戌，追孟庾、路允迪官，徙家屬遠郡。丙子，詔三衙管軍及觀察使已上，各舉智略勇猛、材堪將帥者二人。金人犯涇州，守臣曲汲棄城去，經略使田晟率兵來救，金人敗走。甲申，晟及金人再戰於涇州，敗之，金人引歸鳳翔。乙酉，降陜西雜犯死罪，釋流以下囚。丙戌，以胡世將為端明殿學士，吳璘為鎮西節度使，楊政武當節度使，郭浩奉國節度使。王德攻金人於宿州，夜破之，降其守馬秦。丁亥，詔釋順昌府流以下囚，再復租稅二年，守御官吏進官一等。己丑，永興軍鈐轄傅忠信等與金人戰於華陰縣，敗之。壬辰，岳飛遣統制張憲擊金將韓常於穎昌府，敗之，復穎昌。丙申，張憲復淮寧府。丁酉，趙鼎分司、興化軍居住。岳飛遣統制郝晸等與金人戰於鄭州北，復鄭州。李興復汝州，與金人戰於河清縣，敗之，復伊陽等八縣，李成遁去。韓世忠遣統制王勝、王權攻海州，克之，執其守王山。戊戌，張俊率統制宋超等及王德兵會於城父縣，酈瓊及葛王褒遁去，遂復亳州。己亥，金人救海州，王權等逆戰，敗之，復懷仁縣。庚子，張俊棄亳州，引軍還壽春。再貶趙鼎漳州居住，又貶清遠軍節度副使、潮州安置。

秋七月癸卯，岳飛遣將張應、韓清入西京，會李興復永安軍。丙午，以御史中丞王次翁參知政事。己酉，岳飛及兀□戰於郾城縣，敗之。庚戌，曲赦海州。永興軍統領辛鎮及金人戰於長安城下，敗之。癸丑，以楊沂中為淮北宣撫副使，劉錡為判官。甲寅，岳飛遣統制楊再興、王蘭等擊金人於小商橋，皆戰死。乙卯，金人攻穎昌，岳飛遣將王貴、姚政合兵力戰，敗之。壬戌，飛以累奉詔班師，遂自郾城還，軍皆潰，金人追之不及。穎昌、蔡、鄭諸州皆復為金有。甲子，以釋奠文宣王為大祀。乙丑，增收州縣頭子錢為激賞費。金人圍淮寧府，趙秉淵棄城南歸。辛未，金人犯盭厔縣，王俊逆戰於東洛谷，卻之。

八月壬申朔，以張九成、喻樗、陳剛中、凌景夏、樊光遠、毛叔度、元盥等七人嘗不主和議，皆降黜之。乙亥，韓世忠圍淮陽軍，不克。庚辰，金人及酈瓊合兵駐於千秋湖陵，韓世忠遣統制劉寶等夜襲破之。壬午，李成犯西京，李興擊卻之。楊沂中軍於宿州。丙戌，以郭浩知夔州。丁亥，楊沂中自宿州夜襲柳子鎮，軍潰，遂自壽春府渡淮歸，金人屠宿州。甲午，川、陜宣撫司統領王喜等遇金人於汧陽縣，敗之。

九月壬寅朔，遣起居舍人李易諭韓世忠罷兵。時秦檜專主和議，諸大帥皆還鎮。丁未，楊政遣統制楊從儀夜襲金人於鳳翔府，敗之。戊申，金人復入西京，李興棄城去。庚戌，合祀天地於明堂，大赦。辛酉，臨安火。戊辰，以郭浩知金州，節制陜西、河東軍馬兼措置河東忠義軍。是秋，知代州王忠植舉兵復石、代等十一州。

冬十月癸酉，復張浚觀文殿大學士。甲戌，以王忠植為建寧軍承宣使、河東路經略安撫使。戊寅，秦檜上《重修紹興在京通用敕令格式》。庚辰，金人犯慶陽府，守臣宋萬年以城降。辛卯，金人犯陜州，吳琦率兵迎擊，敗之。庚子，金人襲洮州，攻鐵城堡，統制孔文清、惠逢擊敗之。是月，劉錡入見。胡世將命王忠植救慶陽，叛將趙惟清執之降於金，忠植不屈而死。

十一月丁未，金將合喜復犯陜州，吳琦擊卻之。又犯寶溪縣，統制楊從儀敗之。壬子，以令為保寧軍節度使。是月，宜章洞民駱科叛，犯桂陽、郴、道、連、賀諸州，命發大兵討之。十二月壬午，上皇太后冊寶於慈寧殿。丁亥，贈王忠植奉國軍節度使，謚義節。辛卯，起諸路耆長役錢隸總制司，專給軍用。是月，楊沂中引兵還行在。

十一年春正月癸卯，鳳翔統制楊從儀敗金人於渭南。庚戌，張浚入見。乙卯，金人犯壽春府，守臣孫暉、統制雷仲合兵拒之。丁巳，壽春陷，暉、仲棄城去。己未，劉錡自太平州率兵二萬援淮西。庚申，金人渡淮。辛酉，雨雹。乙丑，劉錡至廬州還。丙寅，兀□陷廬州。戊辰，金人陷商州，守臣邵隆棄城去。己巳，命楊沂中引兵赴淮西，岳飛進兵江州。

二月癸酉，張俊遣王德渡江，屯和州，金人退屯昭關。邵隆破金人於洪門，復商州。乙亥，金人復來爭和州，張俊敗之。命韓世忠以兵援淮西。丙子，趣岳飛會兵蘄、黃。王德等敗金人於含山縣東。己卯，統制關師古、李橫擊敗金人於巢縣，復之。庚辰，岳飛發鄂州。辛巳，知泰州王□奐兼通、泰二州制置使。癸未，王德、田師中等擊破金人，復含山縣，奪昭關。劉錡自東關擊敗金人於青溪。甲申，金人復犯昭關，王德等又敗之。李顯忠遣統領崔皋擊敗金人於舒城縣。丁亥，楊沂中、劉錡等大敗兀□軍於柘皋。己丑，兀□親率兵逆戰於店步，沂中等又敗之，乘勝逐北，遂復廬州。是月，虔、吉州盜賊悉平。

三月庚子朔，張俊進鬻田及賣度牒錢六十三萬緡助軍用。壬寅，韓世忠引兵趨壽春。癸卯，復張俊特進。金人圍濠州。岳飛發舒州。甲辰，張俊、楊沂中、劉錡議班師，乙巳，沂中、錡先行，俊以輕兵留後。丙午，詔釋淮西雜犯死罪以下囚。丁未，金人陷濠州，執守臣王進，夷其城，鈐轄邵青死之。戊申，張俊遣楊沂中、王德入濠州，遇金伏兵，敗還。己酉，韓世忠至濠州，不利而退。辛亥，岳飛次定遠縣，聞金兵退，還屯舒州。楊沂中歸行在。壬子，金人渡淮北歸。癸丑，張俊歸建康府。丁巳，劉錡歸太平州。甲子，行營統制張彥及金人遇於汧陽之劉坊砦，第八將張宏戰沒。

夏四月丙子，復收免行錢。己卯，孫近罷。辛巳，以王次翁兼權同知樞密院事。韓世忠、張俊、岳飛相繼入覲。壬辰，以世忠、俊並為樞密使，飛樞密副使，命三省、樞密院官復分班奏事。乙未，張俊請以所部兵隸御前。罷三宣撫司，改統制官為御前統制官，各屯駐舊所。丙申，以廣西經略使胡舜陟節制廣東、湖南兵，趣討駱科。慕容洧破新泉砦，又攻會州，將官朱勇破之。

五月辛丑，置兩淮、江東西、湖廣京西三道總領軍馬錢糧官，仍掌報發御前軍馬文字。癸卯，賻恤戰沒將士。丁未，遣張俊、岳飛於楚州巡視邊防。召劉光世赴行在。甲寅，命樞密行府置司鎮江，令遍行巡歷措置。庚申，加楊沂中檢校少保、開府儀同三司。

六月乙亥，造克敵弓。加秦檜特進，進尚書左僕射、同中書門下平章事兼樞密使。癸未，張俊、岳飛至楚州。俊以海州城不可守，毀之，遷其民，統韓世忠軍還鎮江，惟背嵬一軍赴行在。甲申，知河南府李興部兵至鄂州，以興為左軍統制。乙丑，明州僧王法恩等謀反，伏誅。壬辰，劉光世罷為萬壽觀使。

秋七月戊戌，秦檜上《徽宗實錄》，進修撰以下各一官。庚子，以翰林學士範同參知政事。以旱，減膳祈禱，遣官決滯獄，出繫囚。丁未，加秦檜少保。甲寅，罷劉錡兵，命知荊南府。乙卯，詔優獎永興、鳳翔、秦隴等州縣官，到任半年減磨勘，任滿遷一官。己未，加張俊太傅。癸亥，大雨。是月，命張俊復如鎮江措置軍務，留岳飛行在。

八月戊辰，立祚德廟於臨安，祀韓厥。甲戌，罷岳飛。乙亥，命諸王後各推年長一人權主祀事。癸巳，胡世將起復。

九月癸卯，命軍器少監鮑琚如鄂州根括宣撫司錢穀。鄂州前軍副統制王俊告副都統制張憲謀據襄陽為變，張俊收憲屬吏以聞。丁未，坐監司不按贓吏罪。辛亥，吳璘拔秦州，州將武誼降。壬子，璘率姚仲及金人戰於丁劉圈，敗之。楊政克隴州，破岐下諸屯。郭浩復華州，入陜州。甲寅，建康大火。丙申，遣劉光遠等充金國通問使。吳璘及金人戰於剡家灣，大敗之，遂圍臘家城。癸亥，璘自臘家城受詔班師，楊政、郭浩皆引軍還。乙丑，邵隆復虢州，郝晸討禽駱科，斬之。

冬十月丙寅朔，金人陷泗州，遂陷楚州。丁卯，命樞密都承旨鄭剛中宣諭川、陜。戊辰，楊政及金人戰於寶雞縣，敗之，禽通檢孛堇。乙亥，兀□遣劉光遠等還。戊寅，詔修玉牒。下岳飛、張憲大理獄，命御史中丞何鑄、大理卿周三畏鞫之。壬午，遣魏良臣、王公亮為金國稟議使。乙酉，虛恨蠻主歷階詣嘉州降。癸巳，韓世忠罷為醴泉觀使，封福國公。是月，金人陷濠州，邵隆復陜州。

十一月己亥，範同罷。責降李光為建寧軍節度副使、藤州安置。辛丑，兀□遣審議使蕭毅、邢具瞻與魏良臣等偕來。丁未，範同分司、筠州居住。罷判大宗正事士㒟、同知宗正事士撙，申嚴戚里宗室謁禁。己酉，雷。壬子，蕭毅等入見，始定議和盟誓。乙卯，以何鑄簽書樞密院事，充金國報謝進誓表使。庚申，命宰執及議誓撰文官告祭天地、宗廟、社稷。辛酉，以張浚為檢校少傅、崇信軍節度使、萬壽觀使。是月，與金國和議成，立盟書，約以淮水中流畫疆，割唐、鄧二州界之，歲奉銀二十五萬兩、絹二十五萬匹，休兵息民，各守境土。詔川、陜宣撫司毋出兵生事，招納叛亡。駱科餘黨歐幻四等復叛桂陽藍山，犯平陽縣，遣江西兵馬都監程師回討平之。十二月丁卯，責降徽猷閣待制劉洪道為濠州團練副使使、柳州安置。癸酉，命尚書省置籍勾考諸路滯獄。甲戌，罷川、陜宣撫司便宜行事。乙亥，兀□遣何鑄等如會寧見金主，且趣割陜西餘地。遂命周聿、莫將、鄭剛中分畫京西唐鄧、陜西地界。壬午，命州縣三歲一置產業簿，籍民貲財田宅以定賦役，禁受賕虧隱舊額。丁亥，立譏察海舶條法。癸巳，賜岳飛死於大理寺，斬其子云及張憲於市，家屬徙廣南，官屬於鵬等論罪有差。

本紀第三十

高宗七

十二年春正月癸卯，罷樞密行府。庚申，孫近分司、漳州居住。

二月丁丑，加建國公瑗為檢校少保，進封普安郡王。己卯，賜楊沂中名存中。丙戌，詔諸州修學宮。辛卯，蠲廣南東、西路駱科殘擾州縣今年租。鎮江、太平、池州、蕪湖大火。癸巳，金主許歸梓宮及皇太后，遣何鑄等還。

三月丙申，臨安府火。壬寅，命普安郡王出就第，朝朔望。辛亥，以士㒟嘗營護岳飛為朋比，責建州居住。丙辰，胡世將卒。

夏四月甲子朔，遣孟忠厚為迎護梓宮禮儀使，王次翁為奉迎兩宮禮儀使。丁卯，皇太后偕梓宮發五國城，金遣完顏宗賢、劉祹護送梓宮，高居安護送皇太后。庚午，賜禮部進士陳誠之以下二百五十四人及第、出身。戊寅，封韋淵平樂郡王。辛巳，皇后邢氏崩訃初至。甲申，增修臨安府學為太學。

五月甲午，以鄭剛中為川、陜宣撫副使。乙未，遣沉昭遠等賀金主生辰。置淮西、京西、陜西諸路榷場。丙午，增築慈寧殿。停給度僧牒。乙卯，復試教官法。

六月甲子，命侍從、臺諫、禮官雜議權奉攢宮。戌辰，以万俟卨為攢宮按行使。辛未，責降王庶為向德軍節度副使、道州安置。壬午，金國歸孟庾、李正民。甲申，以吳璘為檢校少師、階、成、岷、鳳四州經略使。

秋七月壬辰朔，福州簽判胡銓除名、新州編管。丁酉，上皇后謚曰懿節，祔神主於別廟。己亥，以何鑄權參知政事。己酉，始制常行儀仗及造玉輅。乙卯，蠲廣南、湖北沿邊州軍免行錢。

八月辛酉朔，兀□使來求商州及和尚、方山二原。丙寅，何鑄罷。甲戌，以万俟卨參知政事，充金國報謝使。壬午，皇太后至，入居慈寧宮。己丑，帝易緦服，奉迎徽宗及顯肅、懿節二后梓宮至，奉安於龍德別宮。是月，鄭剛中分畫陜西地界，割商、秦之半畀金國，存上津、豐陽、天水三縣及隴西成紀餘地，棄和尚、方山二原，以大散關為界。

九月乙未，以孟忠厚為樞密使，充攢宮總護使。壬寅，大赦。乙巳，加秦檜太師，封魏國公。丙午，金使劉筈、完顏宗表等九人入見。戊申，以王次翁等充金國報謝使。藏金國誓書於內侍省。辛亥，加張中孚開府儀同三司，中彥靖海軍節度使。甲寅，杖殺偽福國長公主李善靜。以金州郭浩為金、房、開、達四州經略安撫使。始遣楊願使金賀正旦。

冬十月乙丑，始聽中外用藥。丙寅，權攢徽宗皇帝及顯肅皇后於會稽永固陵，懿節皇后祔。乙亥，以翰林學士程克俊簽書樞密院事、權參知政事。丁丑，以皇太后回鑾，推恩進封秦檜為秦、魏兩國公，辭不拜。庚辰，以何鑄黨援岳飛，不主和議，責授秘書少監、徽州居住。甲申，皇太后生辰，上壽於慈寧宮。丁亥，置福建路提舉茶事司。

十一月癸巳，樞密使張俊罷，進封清河郡王。以左司郎中李椿年為兩浙轉運副使，專治經界。乙未，加楊存中少保。己亥，禁貶謫人私至行在。庚子，作祟政、垂拱二殿。辛丑，劉光世薨。壬寅，曾祖姑秦、魯國大長公主薨。丙午，尹焞卒。庚戌，孟忠厚罷。左承事郎張戒坐黨趙鼎、岳飛停官。辛亥，遣張中孚、中彥還金國。十二月甲子，詔侍從、監察御史已上、監司、郡守各舉所知宗室。丙寅，幸秦、魯國大長公主第臨奠，又幸劉光世第臨奠。庚午，命太學弟子員以三百人為額。壬申，秦檜上《六曹寺監通用敕令格式》。癸酉，以李顯忠為保信軍節度使、御前選鋒軍統制，王進為御前諸軍都統制。是歲，斷大闢二十四人。

十三年春正月戊戌，加上徽宗謚曰體神合道駿烈遜功聖文仁德憲慈顯孝皇帝。己亥，親饗太廟，奉上冊寶。癸卯，增建國子監太學。乙巳，復兼試進士經義、試賦。

二月壬戌，初御前殿，特引四參官起居。甲子，制郊廟社稷祭器。乙丑，更永固陵曰永祐。丙寅，封韓世忠咸安郡王。乙亥，蠲雷、化等十州免行錢。丙子，造金、象、革、木四輅。庚辰，立太學及科舉試法。辛巳，秘書少監秦熹修《建炎以來日歷》成。乙酉，建景靈宮，奉安累朝神御。

三月己亥，造鹵簿儀仗。乙巳，建社稷壇。丙午，築圜丘。振淮南饑民。仍禁遏糴。

夏四月癸亥，頒鄉飲酒儀於郡國。甲戌，毀獄吏訊囚非法之具。

閏月己丑，立貴妃吳氏為皇后。戊申，命史館編《靖康建炎忠義錄》。庚戌，楊政入見，加檢校少保，賜田五十頃。壬子，蠲諸路無名月樁錢。乙卯，王次翁罷。

五月甲子，張九成坐黨趙鼎，南安軍居住。壬申，置國子博士、正、錄。乙亥，命諸路置放生池。丁丑，天申節，始上壽錫宴如故事。

六月壬戌，禁三衙及諸軍市易，月增將官供給錢有差。壬寅，程克俊罷，以万俟卨兼權簽書樞密院事。戊申，詔諸路提刑歲舉部內廉明平恕獄官。庚戌，金遣洪皓、張邵、朱弁來歸。

秋七月甲子，詔求遺書。罷捕賊補官格。丙寅，處州兵士楊興等謀作亂，事覺伏誅。戊辰，置諸州銅作務。壬申，雨雹。蠲浙西貧民逋負丁鹽錢。

八月丙戌，遣吏部侍郎江邈奉迎累朝神御於溫州。丁亥，命諸路有出身監司一員提舉學事。戊戌，洪皓至自金國，入見。己亥，遣鄭樸等使金賀正旦，王師心等賀金主生辰。鄭剛中獻黃金萬兩。辛丑，復昌化、萬安、吉陽軍。知階州田晟將所部三千人赴行在。丁未，以晟主管侍衛馬軍司公事，其眾隸焉。己酉，加錢愐太尉。庚戌，詔監司、守臣講求恤民事宜。

九月丁巳，宗室子偁卒於秀州。甲子，洪皓出知饒州。戊辰，命諸路置敦宗院。己巳，詔淮東、京西監司歲終上州縣所增戶口，為守令殿最。庚午，以兵部侍郎司馬樸死節，贈兵部尚書，賜其家銀絹。癸酉，詔諸州守、貳提舉學事，縣令、佐主管學事。戊寅，蠲淮南逋欠坊場錢及上供帛。

冬十月己丑，秦檜上《監學敕令格式》。庚寅，制渾天儀。乙未，奉安累朝帝後神御於景靈宮。

十一月庚申，日南至，合祀天地於圜丘，太祖、太守並配，大赦。十二月癸未朔，日食，雲陰不見。辛卯，毀私鑄毛錢。癸巳，建秘書省。丁酉，增太學弟子員二百。己亥，郭浩入見。丁未，命行在宗子入宮學。己酉，金遣完顏曄等來賀明年正旦。

是月，始頒來歲歷於諸路監司、守臣。是歲，關外初行營田。

十四年春正月丁巳，遣羅汝楫等報謝金國。甲子，臨安府火。戊寅，命普安郡王為子戴解官持服。

二月丁亥，復置靖州新民學。癸巳，蠲江、浙諸路逋欠錢帛。戊戌，初命四川都轉運司歲撥總制司錢百七十三萬緡，市紬絹綿輸於鄂州總領所。丙午，罷万俟卨。定宗學生額為百員。己酉，以資政殿學士樓照簽書樞密院事兼權參知政事。加郭浩檢校少保。

三月乙卯，蠲江、浙、京、湖積欠上供錢米。丁卯，避金太祖嫌名，改岷州為西和州，川、陜宣撫司為四川宣撫司。己巳，幸太學。蠲汀、漳、泉、建四州經賊殘蹂民戶賦役一年。壬申，解潛坐黨趙鼎，責授濠州團練副使、南安軍安置。己卯，詔舉賢良。

夏四月甲申，詔刑部及監司決絕滯訟。丁亥，初禁野史。虔州民析其屋，朽柱中有文曰「天下太平年」。甲午，金人來求淮北人之在南者，詔原者聽還。遣馬軍司統領張守忠討海賊朱明。

五月丙辰，詔階、成、西和、鳳四州募兵赴行在。甲子，樓照罷。乙丑，以御史中丞李文會簽書樞密院事兼權參知政事。丙寅，婺州大水。己巳，金始遣烏延和等來賀天申節。辛未，楚州鹽城縣海水清。是月，嚴、信、衢、建四州水。

六月甲申，蠲江、浙州縣酒稅、坊場、綱運、倉庫積年逋負。孫近再奪三官，移南安軍居住。丁亥，加高世則少保。戊子，安南國入貢。癸巳，宣州涇縣妖賊俞一作亂，守臣捕滅之。乙未，振江、浙、福建被水之民。丙申，內侍白鄂坐誹謗，及其客張伯麟俱黥配吉陽軍。特贈子偁太子少師，官給葬事。庚子，奪万俟卨三官、歸州居住。乙巳，置國子監小學。

秋七月戊午，金人殺王倫於河間府。丙寅，立明法科兼經法。丙子，幸秘書省。

八月癸未，撫州獻瑞禾。庚寅，以李椿年權戶部侍郎，仍治經界。乙未，遣林保使金賀正旦，宋之才賀金主生辰。

九月辛酉，分利州為東、西路，以吳璘為利州西路安撫使，楊政利州東路安撫使。甲子，命郡守終更入見，各舉所部縣令一人。壬申，趙鼎移吉陽軍安置。癸酉，命臨安府索蔡京子孫逮赴貶所，遇赦永不量移。

冬十月甲午，從右正言何若言，請戒內外師儒之官，黜伊川程氏之學。乙未，加韋淵少師。己亥，以永、道、郴三州、桂陽監及茶陵縣民多不舉子，永蠲其身丁錢絹米麥。

十一月甲子，復內教，即禁中閱試三衙將士。癸酉，李光移瓊州安置。乙亥，朱勝非薨。十二月丁丑朔，潼川府路轉運判官宋蒼舒獻嘉禾一莖九穗。己卯，命諸郡收養老疾貧乏之民，復置漏澤園，葬死而無歸者。丁酉，李文會罷，尋責筠州居住。庚子，以御史中丞楊願簽書樞密院事兼權參知政事。癸卯，金遣孛散溫等來賀明年正旦。是月，汀賊華齊寇漳州長泰縣，安撫司遣兵捕之，為所敗，將佐趙成等死之。是歲，四川宣撫司始取民戶稱提錢歲四十萬緡，以備軍費。

十五年春正月丁未朔，御大慶殿，初行大朝會禮。戊申，瀘南安撫使馮楫獻嘉禾。己未，分經義、詩賦為兩科取士。辛酉，初置籍田。丁卯，減成都府路對糴米三之一、宣撫司激賞錢三十萬緡。戊辰，命戶部侍郎王鈇措置兩浙經界。辛未，初命僧道納免丁錢。

二月戊寅，增太學弟子員百人。乙未，詔州縣科折之數，第三等戶毋或均配。己亥，封崇國公璩為恩平郡王，出就第。

三月甲子，遣敷文閣待制周襟、馬觀國、史願、諸將程師回、馬欽、白常皆還金國。

夏四月丙子朔，賜秦檜第一區。戊寅，彗星出東方。癸未，避殿減膳，命監司、郡守條上便民事宜，提刑巡行決獄。賜禮部進士劉章以下三百人及第、出身。丁亥，以彗出，大赦。癸巳，彗沒。甲午，遣後軍統制張淵討捕福建盜賊。庚子，罷四川都轉運司。

五月丙辰，客星見。戊午，命貧民產子賜義倉米一斛。甲子，金遣完顏宗尹等來賀天申節。六月乙亥朔，日有食之。丁丑，幸秦檜第。乙酉，加檜妻婦子孫官封。丁亥，客星沒。秋七月戊申，復置利州鑄錢監。戊午，命監司審查縣令治狀顯著及老懦不職者，上其名以為黜陟。蠲廬、光二州上供錢米一年。丁卯，免汀、漳二州秋稅及處州三縣被水民家紬絹，鄂州舊額絹各一年。己巳，蠲四川轉運司積貸常平錢十三萬緡。

八月申戌朔，禁收折帛合零錢，止輸實數。乙亥，蠲京西路請佃田租及州縣場務稅錢二年。己亥，改諸路提舉茶鹽官為提舉常平茶鹽公事，川、廣以憲臣兼領。辛丑，復增太學弟子員二百。

九月辛酉，遣錢周材使金賀正旦，嚴抑賀金主生辰。

冬十月乙亥，帝書「一德格天之閣」賜秦檜，仍就第賜宴。丙子，楊願罷。癸未，以樞密都承旨李若谷簽書樞密院事兼權參知政事。武岡軍徭人楊再興降。庚寅，以翰林學士承旨秦熹為資政殿學士、提舉萬壽觀兼侍讀，恩數視執政。辛卯夜，雷。癸巳，蠲安豐軍上供錢米二年。甲午，以汪勃言折彥質黨趙鼎，郴州安置。庚子，置四川宣撫司總領錢糧官。辛丑，命秦熹班簽書樞密之下。

十一月甲辰，加錢忱少保，錢愐開府儀同三司。丙辰，郭浩卒。丙寅，全給秦檜歲賜公使錢萬緡。

閏月己卯，罷明法新科。十二月戊午，置江陰軍市舶務。甲子，命右司員外郎李朝正同措置經界。丁卯，金遣蒲察說等來賀明年正旦。

十六年春正月戊子，增太學外舍生額至千人。壬辰，親饗先農於東郊，行籍田禮，執耒耜九推，詔告郡縣。

二月辛丑，割金州豐陽縣、洋州乾祐縣畀金人。壬寅，毀諸路淫祠。癸丑，建秦檜家廟。

三月庚午朔，建武學，置弟子員百人。辛卯，造秦檜家廟祭器。乙未，增建太廟。己亥，立淮東、江東、兩浙、湖北州縣歲較營田賞罰格。

夏四月壬子，禁州縣預借民稅及和買錢。戊午，定選試武士弓馬去留格。

五月壬申，浚運河。命諸路漕臣兼提舉學事。癸未，初作太廟祏室。丙戌，作景鐘。丁亥，金遣烏古論海等來賀天申節。

六月，安南獻馴象十。

秋七月壬申，以張浚上疏論時事，落節鉞、連州居住。壬辰，立秘書省獻書賞格。丙申，復何鑄為端明殿學士兼侍讀。

八月辛丑，築高禖壇。壬子，遣邊知白使金賀正旦，周執羔賀金主生辰。

九月甲戌，命何鑄等為金國祈請使，請國族。甲午，賞統制張淵、韓京等討捕福建、廣東諸盜功，各進官有差。

冬十月戊戌，帝觀新作禮器於射殿，撞景鐘，奏新樂。十一日丙子，合祀天地於圜丘，大赦。庚辰，罷州縣新創稅場。癸未，復置御書院。己丑，加潘正夫少保。

十二月戊戌，彗見西南方，乙巳，滅。辛酉，金遣盧彥倫等來賀明年正旦。

十七年春正月己巳，命諸路收試中原流寓士人。己卯，禁監司、郡守進羨餘。辛卯，以舉人多冒貫，命州縣每三歲行鄉飲酒禮以貢士。壬辰，以李若谷參知政事，御史中丞何若簽書樞密院事。癸巳，進秦熹為資政殿大學士。

二月乙巳，親祠高禖。辛酉，李若谷罷。

三月乙亥，何若罷。己卯，以翰林學士段拂參知政事。乙酉，改封秦檜為益國公。戊子，改命張俊為靜江、寧武、靖海軍節度使，韓世忠鎮南、武安、寧國軍節度使。落李若谷資政殿學士、江州居住。

夏四月丙申，蠲諸路免行錢三之一。己亥，以御史中丞汪勃簽書樞密院事。己未，詔趙鼎遇赦永不檢舉。以前貶所潮州錄事參軍石恮待遇鼎厚，除名、潯州編管。

五月甲子，詔舉賢良。乙丑，雨雹。乙巳，洪皓責濠州團練副使、英州安置。辛巳，金遣完顏卞等來賀天申節。

六月乙卯，禁招安盜賊。戊午，改命普安郡王瑗為常德軍節度使，恩平郡王璩武康軍節度使。

秋七月庚辰，召鄭剛中赴行在。辛巳，太白晝見。以徽猷閣待制、知成都府李璆權四川宣撫使。癸未，命李璆同總領四川財賦符行中參酌減放四川重斂。戊子，以吳璘充御前諸軍都統制兼知興州。

八月庚子，罷建州創置賣鹽坊。癸卯，趙鼎薨於吉陽軍。戊申，遣沈該使金賀正旦，詹大方賀金主生辰。丁巳，以諸路羨餘錢充月樁之數。加邢孝揚太尉。

九月己巳，減四川科率虛額錢歲二百八十五萬緡。癸酉，詔以四川宣撫司降賜庫米一百萬石，均減對糴。乙亥，蠲江南東、西道諸州月樁錢。丙子，鄭剛中罷。丙戌，減江、浙諸州折帛錢。

冬十月辛卯朔，日有食之。癸卯，建太一宮。丁未，命太常歲以春秋二仲薦獻攢宮，季秋遣御史按視。己酉，進楊存中為少傅。己未，臨安府甘露降。

十一月丙寅，秦檜上《重修免役敕令格式》。丁卯，復賜進士聞喜宴。十二月辛卯朔，禁諸州擅釋放流配命官及事乾邊防切要之人。甲寅，鄭剛中落職、桂陽監居住。丙辰，金遣完顏宗藩等來賀明年正旦。

十八年春正月己巳，幸天竺寺，遂幸玉津園。

二月乙未，段拂罷，尋落職、興國軍居住。以汪勃兼權參知政事。辛亥，聽趙鼎歸葬。

三月丁丑，命楊政、吳璘招關、陜流民補殿前軍。戊寅，罷汀州諸縣上供銀，蠲茶鉛本錢之半。庚辰，幸新太一宮。壬午，以秦熹知樞密院事。乙酉，禁民私渡淮及招納叛亡。

夏四月戊子朔，日有食之。庚子，秦熹乞避父子共政，以為觀文殿學士、提舉萬壽觀兼侍讀、提舉秘書省。壬寅，命熹恩禮視宰臣班次，亞右僕射。甲辰，賜禮部進士王佐以下三百三十人及第、出身。丙辰，加士夽開府儀同三司。

五月戊辰，加吳益太尉。乙亥，裁損奉使賞給。丙子，金遣蕭秉溫等來賀天申節。癸未，以李顯忠私取故妻於金，降為平海軍承宣使、台州居住。甲申，罷四川宣撫司，以李璆為四川安撫制置使。是月，徽州慶雲見。

六月甲辰，築九宮貴神壇於東郊。戊申，士民曹溥等上尊號，不許。是月，遣太府丞宋仲堪詣江州置獄，鞫鄭剛中欺隱官錢。福州候官縣有竹實如米，饑民採食之。是夏，浙東西、淮南、江東旱。

八月丙申，汪勃罷。丁酉，以工部尚書詹大方簽書樞密院事兼權參知政事。禁州縣士民飾詞舉留官吏。

閏月庚申，免江、浙、湖南今歲和糴。甲子，命臨安、平江二府、淮東西、湖北三總領所歲糴米百二十萬石，以廣儲蓄。壬申，遣王墨卿使金賀正旦，陳誠之賀金主生辰。甲申，辛道宗降官、房州羈管。乙酉，禁奉使三節人出境博易。福建諸州賊平，以所創招奇兵為殿前司左翼軍。

九月丙午，詹大方薨。

冬十月丙辰，以御史中丞餘堯弼簽書樞密院事兼權參知政事。

十一月乙酉朔，升感生帝為上祀。己亥，胡銓移吉陽軍編管。壬寅，鄭剛中責濠州團練副使、復州安置。戊申，禁四川買馬官吏私市蠻馬。辛亥，振紹興府饑。十二月乙卯朔，振明、越、秀、潤、徽、婺、饒、信諸州流民。丙寅，借給被災農民春耕費。丁卯，命利路三都統措置營田，以其租充減免對糴之數。戊辰，蠲被災下戶積欠租稅。庚辰，金遣召守忠等來賀明年正旦。

十九年春正月甲申朔，以皇太后年七十，帝詣慈寧殿行慶壽禮。甲午，罷國信所回易北貨。癸卯，幸天竺寺，遂幸玉津園。牰瀼露〕螅□麑睟畢□從萌思攔砑霸旃貧荊庵剛

三月癸未朔，日有食之。甲辰，鄭剛中移封州安置，子良嗣等亦除名編管。

夏四月丁巳，立孳生牧馬監賞罰格。丙寅，秘閣修撰張邵上秦檜在金國代徽宗與粘罕書稿，詔付史館，以邵為徽猷閣待制。戊寅，湖、廣、江西路、建康府並甘露降。

五月壬午朔，汀、漳、泉三州民田被賊蹂踐，蠲其二稅。戊戌，賞平福建群盜功，以選鋒軍統制劉寶為武泰軍承宣使，餘將士遷秩有差。庚子，金遣唐括德溫等來賀天申節。丁未，減連、英、循、惠、新、恩六州免行錢。

六月丁巳，茶陵縣丞王庭珪作詩送胡銓，坐謗訕停官、辰州編管。戊午，秦檜上《吏部續降七司通用法》。

秋七月壬寅，頒諸農書於郡邑。

八月辛未，刺浙東諸州強盜當配者充沿海諸軍。

九月戊申，命繪秦檜像，仍作贊賜之。

冬十月己未，湖南副總管辛永宗停官、肇慶府編管。

十一月壬辰，合祀天地於圜丘，大赦。辛丑，李椿年以經界不均罷。丁未，立州縣墾田增虧賞罰格。是月，命復蠟祭。十二月丁巳，金岐王亮弒其主但自立。己未，詔無子女戶、得解舉人、太學生之獨居者並免役。己巳，命四川制置司歲募扈衛三百人赴行在。丁丑，金遣完顏袞等來賀明年正旦。

二十年春正月丁亥，秦檜入朝，殿前司軍士施全道刺之，不中。壬辰，磔全於市。癸卯，趣諸路轉運司及守臣畢經界事。丙午，兩浙轉運副使曹泳言，李孟堅誦其父光所撰私史，語涉譏謗，詔送大理寺。

二月戊申朔，立守貳、令尉營田增虧賞罰格。庚戌，禁民春月捕鳥獸。蠲靜江府、昭州上供折布錢三之一。壬子，罷經界所覆實官吏。庚申，免海外四州及瀘、敘二州、長寧軍經界。

三月庚辰，金遣完顏思恭等來報即位。癸未，以餘堯弼參知政事，給事中巫伋簽書樞密院事。丙戌，遣堯弼等賀金主即位。戊子，以秦熹為觀文殿大學士、萬壽觀使。丙申，李孟堅獄具。詔李光遇赦永不檢舉，孟堅除名、峽州編管，胡寅、程瑀、潘良貴、張燾等八人緣坐，黜降有差。戊戌，詔改正經界法之厲民者。庚子，以巫伋兼權參知政事。壬寅，胡寅責果州團練副使、新州安置。

夏四月壬子，以沒入官田悉歸常平司，禁募民佃種。癸酉，置力田科，募江、漸、福建民耕兩淮閑田。是月，信州妖賊黃曾等作亂，陷貴溪縣，江西兵馬鈐轄李橫等討平之。

五月庚辰，申禁諸軍差承接文字使臣伺察朝政。癸未，秦檜上《中興聖統》。甲午，金就遣完顏思恭等來賀天申節。

六月癸亥，加秦熹少保。詔大理寺鞫前太常主簿吳元美譏謗獄。丙寅，禁民結集經社。是月，建州民張大一作亂。

秋七月丙子，罷招刺禁軍。庚寅，罷泉、漳、汀三州經界。

八月申辰朔，量移張浚永州、孫近虔州、万俟卨沅州、李若谷饒州、李文會江州、段拂南康軍，並居住。雷州守臣王趯坐交通趙鼎、李光停官。戊申，改建大理寺。辛酉，遣陳誠之使金賀正旦，王𥍓賀金主生辰。

九月甲申，以吳元美譏毀大臣，除名、容州編管。丙申，侍御史曹筠以附下罔上罷。

冬十月戊辰，右迪功郎安誠坐文字謗訕，送惠州編管。秦檜有疾。庚午，命執政赴檜第議事。

十二月甲子，檜始朝，命肩輿入宮門，二孫扶掖升殿，不拜。己巳，金遣蕭頤等來賀明年正旦。

二十一年春正月癸未，以兩淮民復業未久，寬其租稅。庚子，蠲平江府折帛錢三年。

二月甲寅夜，雨雹。乙卯，詔諸州置惠民局，官給醫書。壬戌，遣巫伋等為金國祈請使，請歸淵聖皇帝及皇族、增加帝號等事。癸亥，以餘堯弼兼簽書樞密院事。

三月丁丑，雨雹。丁亥，蠲江、浙、荊湖等路中戶以下積年逋負。夏閏四月己卯，禁三衙掊克諸軍。丁亥，賜禮部進士趙逵以下四百四人及第、出身。

五月辛亥，罷利州路選刺義士。戊午，金遣劉長言等來賀天申節。以吳璘、楊政、田師中並為太尉。

六月甲戌，括淮南佃田所隱頃畝，以理租稅。辛巳，命歲給大理寺、三衙及州縣錢，和藥劑療病囚。

秋七月壬寅，以集英殿修撰、知衢州曹筠為四川安撫制置使。辛亥，罷柴米稅。癸亥，詔州縣官嘗被科率害民重罪者，不得任守令親民官。

八月辛未，秦檜上《重修諸路茶鹽法》。壬申，韓世忠薨，詔進太師致仕。癸酉，追封通義郡王。禁郡守特斷。乙亥，加岳陽軍節度使士撙開府儀同三司，充萬壽觀使。甲申，遣陳夔使金賀正旦，陳相賀金主生辰。

九月戊戌朔，籍寺觀絕產以贍學。乙巳，均科處州丁鹽錢。丁巳，增築景靈宮。是月，巫伋使還，所請皆不許。

冬十月甲戌，幸張俊第。壬午，進俊為太師，升從子子蓋為安德軍節度使。甲申，夜有赤氣。

十一月庚戌，餘堯弼罷。乙卯，命提舉常平官修復陂湖。丁巳，進義副尉劉允中坐指斥謗訕棄市。十二月壬申，雷。癸巳，金遣兀□魯定方等來賀明年正旦。

二十二年春正月丁未，加韋淵太保。

三月丁酉，以王庶二子之奇、之荀謗毀朝政，並除名，之奇梅州、之荀容州編管。甲辰，以直龍圖閣葉三省、監都作院王遠通書趙鼎、王庶，力詆和議，言涉謗訕，三省落職、筠州居住；遠除名、高州編管。丁巳，遣司農丞鐘世明詣福建路籍寺觀絕產田宅入官，其後歲入錢三十四萬緡。

夏四月丙子，巫伋罷。辛巳，以御史中丞章復簽書樞密院事兼權參知政事。

五月癸丑，金遣田秀穎等來賀天申節。是月，襄陽大水，容州野蠶成繭。

秋七月甲午朔，加封程嬰、公孫杵臼、韓厥為公，升中祀。丁巳，虔州軍卒齊述殺殿前司統制吳進、江西同統領馬晟，據州叛。

八月己卯，遣鄂州都統制田師中發兵同江西安撫使張澄、殿前司游奕軍統制李耕討述。

九月乙未，又遣左翼軍統制陳敏相繼討之。癸丑，章復罷。

冬十月甲戌，以御史中丞宋樸簽書樞密院事兼權參知政事。就命李耕知虔州。庚辰，以黃巖縣令楊煒誹謗，除名、萬安軍編管；知台州蕭振落職、池州居住。

十一月戊申，合祀天地於圜丘，大赦。丁巳，立薦舉受財刑名。李耕入虔州，盡誅叛兵，虔州平。十二月辛酉朔，減夔州路及蒲江、淯井兩監鹽錢歲八萬二千緡有奇。戊子，金遣張利用等來賀明年正旦。

本紀第三十一

高宗八

二十三年春正月癸卯，進韋淵太傅。己酉，復以李顯忠為寧國軍節度使。

二月癸亥，幸玉津園，遂幸延祥觀。庚午，臠虔州軍賊黃明等八人於都市。辛未，改虔州為贛州。壬申，申嚴冒貫請舉法。癸未，賞平贛盜功，以李耕為金州觀察使，將士進秩、給賞有差。

三月丙午，齊安郡王士㒟薨於建州，追封循王。詔凡民認復軍莊營田者，償開耕錢。丁未，禁州縣都監、巡尉擅置刑獄。戊申，以前太府丞範彥輝謗訕，除名、荊門軍編管。是春，金主亮徙都燕京。

夏四月辛巳，詔諸州編管、羈管人，遵舊法，長吏月一驗視，不許囚禁。乙酉，減利州歲鑄錢為九萬緡。

五月庚寅，禁州縣以私意籍罪人貲產。乙巳，復以蕭振為四川制置使。辛亥，金遣紇石烈大雅等來賀天申節。乙卯，立淮南諸州舉人解額。

六月乙卯，潼川大水。

秋七月壬辰，寬理平江府、湖、秀二州被水民夏稅。戊戌，從秦檜所請，命台州取綦崇禮草檜罷相制所受墨敕。庚戌，禁諸軍瀕太湖擅作壩田。

八月乙丑，士撙薨，追封韶王。丙寅，左宣教郎王孝廉謀據成都叛，事覺，伏誅。己卯，賜秦檜建康府永豐圩田。乙酉，命敕令所編輯中興以後寬恤詔令。

九月甲午，振潼川被水州縣，仍蠲其賦。庚子，禁採鹿胎。

冬十月丁巳，詔郡守年七十者聽自陳，命主宮觀。戊午，遣吳□使金賀正旦，施鉅賀金主生辰。戊辰，宋樸罷。壬申，以右諫議大夫史才簽書樞密院事兼權參知政事。丁丑，遣戶部郎官鐘世明修築宣州、太平州圩田。是月，命大理鞫妖人孫士道獄。

十一月壬寅，詔立張叔夜廟於信州。甲辰，班《大宗正司條令》。乙丑，以經筵終帙，賜宰執、講讀等官宴於秘書省，為故事。十二月丁巳，詔州縣稅額少者，罷其監官。癸亥，韋淵薨。癸未，禁民車服逾制。

閏月丙申，命檢正都司官詳定郡守所上利病以聞。辛丑，命諸軍保任統制官在職十年無過者進秩。庚戌，金遣蔡松年等來賀明年正旦。是歲，減池州青陽縣田租萬七千石。

二十四年春正月辛未，幸延祥觀。癸酉，初詔郡國同以八月十五日試舉人。丙子，封婉容劉氏為貴妃。戊寅，地震。

二月丁亥，前左從政郎楊炬坐其弟煒嘗上書誹謗，送邕州編管。丙午，加吳益太尉。

三月壬申，楊再興復寇邊，前軍統制李道討平之，禽再興及其子正修、正拱，檻送行在。乙亥，賜禮部進士張孝祥以下三百五十六人及第、出身。庚辰，秦檜以私憾捃摭知建康府王循友，詔大理鞫之。是春，始榷夔州路茶。

夏四月丙戌，詔諸路招補三衙諸軍，期三年課其殿最。辛丑，西南小張蕃貢方物。己酉，羅殿國貢名馬。

五月癸丑朔，日有食之。衢州民俞八作亂，圍州城，通判州事汪召錫拒卻之，遂掠嚴州壽昌縣，遣殿前司正將辛立討平之。辛未，金遣耶律安禮等來賀天申節。

六月癸巳，史才罷。甲午，以御史中丞魏師遜簽書樞密院事兼權參知政事。辛丑，王循友貸死、藤州安置。癸卯，詔：「嘗命四川州縣減免財物，以寬民力，尚慮未周，令制置司、總領所同共措置，務在不妨軍食，可以裕民。」尋遣鐘世明如四川同議。以主管侍衛馬軍司成閔為慶遠軍節度使。

秋七月癸丑，張俊薨。勒停人王趯坐交通李光，下大理獄。乙卯，臠徭人楊正修、正拱於市。乙未，復置邛、雅二州博易場三所。壬戌，詔捐四川茶馬司羨餘錢給軍費，以寬民力。甲子，復落蕭振職、池州居住。乙丑，以總領財賦符行中為四川制置使。乙亥，南丹州莫公晟及宜州界外諸蠻納土內附。戊寅，幸張俊第臨奠。

八月壬辰，禁百官避免輪對。甲午，罷溫州市黃柑、福州貢荔枝。丙午，追封張俊為循王。以湘潭縣丞鄭杞、主簿賈子展嘲毀朝政，除名，杞容州、子展德慶府編管。

九月辛亥朔，李道如衡州措置盜賊。丁巳，賞平衢賊功，升辛立領忠州團練使，將士遷職、給錢有差。

冬十月壬午，蠲旱傷州縣租賦。戊子，遣沉虛中使金賀正旦，張士襄賀金主生辰。

十一月乙丑，魏師遜罷。丁卯，以權吏部侍郎施鉅參知政事，鄭仲熊簽書樞密院事。戊辰，進秦熹少傅，封嘉國公。是月，以通判武岡軍方疇通書胡銓及他罪，除名、永州編管。十二月丙戌，以故龍圖閣學士程瑀有《論語講解》，秦檜疑其譏己，知饒州洪興祖嘗為序，京西轉運副使魏安行鏤版，至是命毀之。興祖昭州、安行欽州編管，瑀子孫亦論罪。丁亥，王趯除名、辰州編管。丁酉，知鄞縣程緯為其丞王肇所告，慢上無人臣禮，除名、貴州編管，籍其貲。壬寅，刺諸路編管人充廂軍。乙巳，金遣白彥恭等來賀明年正旦。

二十五年春正月辛未，賞討楊再興功，保寧軍承宣使李道落階官，加龍神衛四廂都指揮使，將士進官、賜錢有差。

二月乙酉，以鎮江都統制劉寶為安慶軍節度使，建康都統制王權為清遠軍節度使。壬寅，以通判常州沉長卿、仁和縣尉芮燁作詩譏訕，除名，長卿化州、燁武岡軍編管。

三月己酉，右司郎中張士襄自金國使還，坐奉使不肅罷官。壬申，地震。

夏四月乙酉，施鉅罷，以鄭仲熊兼權參知政事。戊子，命四川制置司許就類省試院校試刑法。己亥，減廣西路折米錢。

五月丁未朔，日有食之。太廟仁宗室柱生芝九莖。戊申，罷諸路免行錢歲百八萬緡。癸丑，以前知泉州宗室令衿譏訕秦檜，遂坐交結罪人、汀州居住。乙丑，金遣李通等來賀天申節。壬申，賜劉錡湖南田百頃。

六月庚辰，鄭仲熊罷。辛巳，以禮部侍郎湯思退簽書樞密院事兼權參知政事。癸卯，以言者追譖岳飛，改嶽州為純州，岳陽軍為華容軍。是月，安南入貢。

秋七月丙辰，減四川絹估、稅斛、鹽酒等錢歲百六十餘萬緡，蠲州縣積欠二百九十餘萬緡。詔四川營田有占民田者，常平司按驗給還。甲戌，封李天祚為南平王。

八月丁丑，申嚴誣告加等法。辛巳，命大理鞫趙汾及令衿交通獄。丙戌，以吏部侍郎董德元參知政事。蠲諸路身丁、免丁錢一年。壬辰，建執政府。

九月丁巳，秦檜上《紹興寬恤詔令》。

冬十月庚辰，復置鴻臚寺。壬午，遣王岷使金賀正旦，鄭柟賀金主生辰。乙酉，命大理鞫張祁附麗胡寅獄。乙未，幸秦檜第問疾。夜，檜諷右司員外郎林一飛、臺諫徐嘉張扶等請拜熹為相。丙申，進封檜建康郡王，熹為少師，並致仕。命湯思退兼權參知政事。是夕，檜薨。丁酉，檜姻黨戶部侍郎兼知臨安府曹泳停官、新州安置。朱敦儒、薛仲邕、王彥傅、杜思旦皆罷。命有司具上執政、侍從官居外任及主宮觀與在謫籍者職位、姓名。辛丑，徙殿中侍御史徐哲、右正言張扶皆出為他官。

十一月乙巳朔，追封檜申王，謚忠獻，賜神道碑，額為「決策元功，精忠全德」。戊申，奪趙汾二官。壬子，以敷文閣直學士魏良臣參知政事。癸亥，合祀天地於圜丘，大赦。甲子，幸秦檜第臨奠。乙丑，復洪皓官，釋張祁獄。丁卯，罷大理寺官旬白。庚午，詔監司、郡守，事無鉅細，皆須奏聞裁決，毋得止上尚書省。臣僚薦舉人才，必三人以上同薦。封叔和州防禦使、右監門衛大將軍士俴為崇慶軍節度使、嗣濮王，福建路提刑令詪為利州觀察使、安定郡王。辛未，知建康府王會及列郡守臣王晌、王鑄、鄭僑年、鄭震、方滋俱以諂附貪冒罷。真臘、羅斛國貢馴象。十二月甲戌朔，詔曰：「臺諫風憲之地，比用非其人，黨於大臣，濟其喜怒，殊非耳目之寄。朕今親除公正之士，以革前弊。繼此者宜盡心乃職，毋合黨締交，敗亂成法，當謹茲戒，毋自貽咎。」詔張浚、折彥質、万俟卨、段拂聽自便。量移李光郴州安置。乙亥，復以離為資政殿學士，提舉萬壽觀兼侍讀。戊寅，鄭億年責建武軍節度副使、南安軍安置。壬午，詔監司、守臣禁羨餘，罷權攝，戢苞苴，節宴飲。詔前後告訐者莫汲、汪召錫、陸升之等九人除名，廣南諸州編管。甲申，召孟忠厚奉朝請。命胡寅、張九成等二十八人並令自便，仍復其官。乙酉，董德元罷。丙戌，以劉錡知潭州。辛卯，命三省、六部條具續降敕旨來上，審詳施行。甲午，以敷文閣待制沉該參知政事。乙未，以王會恃權貪橫，停官、循州編管。丙申，復以蕭振為四川制置使。復張浚、折彥質、趙汾、葉三省、王趯、劉岑官。移胡銓衡州。丁酉，禁閩、浙、川、廣貢真珠、文犀。戒州縣加收耗糧。己亥，金遣耶律歸一等來賀明年正旦。

二十六年春正月壬子，省諸州稅場，以寬商賈。甲子，追復趙鼎、孫近、鄭剛中、汪藻舊職。乙丑，詔選擇監司，須七品以上清望官，或經朝擢及治郡著績者。丙寅，曹泳吉陽軍編管。封伯令衿明州觀察使、安定郡王，以其從弟令詪讓也。戊辰，除民事律。蠲諸路積負及黃河竹索錢。

二月乙亥，命四川州縣，凡預借民賦稅分限理析。己卯，定諸州流寓士人解額。庚辰，罷進奏院定本朝報。乙酉，進士林東追諂秦檜，上書狂妄，英州編管。右朝奉郎林一飛坐指使林東，責監高州鹽稅。庚寅，三佛齊國入貢。辛卯，魏良臣罷。庚子，以左朝散大夫王曮為秦檜親黨，直徽猷閣呂願中貪虐附檜，曮建昌軍居住，願中責果州團練副使、封州安置。

三月甲寅，以邊事已定，罷宰相兼領樞密使。丁巳，詔兩淮邊民未復業者，復其租十年。己未，以万俟卨參知政事。癸亥，加吳璘開府儀同三司。乙丑，以東平府進士梁勛伏闕上書言北事，送千里外州軍編管。丙寅，詔曰：「講和之策，斷自朕志，秦檜但能贊朕而已，豈以其存亡而渝定議耶？近者無知之輩，鼓倡浮言，以惑眾聽，至有偽撰詔命，召用舊臣，抗章公車，妄議邊事，朕甚駭之。自今有此，當重置典憲。」丁卯，蠲閩、浙諸州歲供軍器所物料三之一，減諸州工匠千人。己巳，募四川民佃淮南、京西閑田，並邊復租稅十年，次邊五年。

夏四月戊子，增溫、臺等十六州解額。命湖北路以增戶、墾田為守令殿最。庚寅，遣陳誠之等賀金主尊號禮成。癸巳，置武學官及弟子員百人。甲午，禁州郡進祥瑞。戊戌，立六科以舉士。加韋謙太尉。詔大闢情犯無可矜憫者，禁刑、寺妄引例奏裁貸減。罷鄉飲酒舉士法。詔淮南、京西占射官田逾二年未盡墾者，募人更佃。

五月壬寅，以沈該為尚書左僕射，万俟卨為右僕射，並同中書門下平章事。湯思退知樞密院事。丁未，詔州軍教授毋兼他職。丙辰，蠲楚州、盱眙軍民租十年。己未，金遣敬嗣暉等來賀天申節。

六月辛未朔，罷諸路鬻戶絕田。丁丑，以端明殿學士程克俊參知政事。戊寅，復權要親族中第覆試法。乙酉，詔取士毋拘程頤、王安石一家之說。丁亥，流星晝隕。辛卯，以秦檜既死，命史館重修日歷。

秋七月辛丑，詔三衙主帥舉武臣堪知州者。壬寅，蠲諸路丁絹一年為二十四萬匹。丙午，右奉議郎薛仲邕連州編管。丁未，彗出井，避殿減膳。辛亥，詔諸州守貳考各縣丁籍，依年格收除。民間市物，官戶、勢家與編氓均科。丙辰，彗滅。詔進士因事送諸州軍聽讀，特放逐便，仍許取應。辛酉，雨水銀。

八月戊寅，班元豐、崇寧學制於諸路。革正前舉登第奏塤、曹冠等九人出身，以淮南提舉常平朱冠卿言，秦檜挾私廢法，塤等皆其子孫、親戚、門下憸人，於是有官應試者，所授階官易左為右，白身者駁放。占用省額，復還後科。庚辰，裁州縣吏額。己丑，蠲建康府積欠內帑錢帛。庚寅，安南國遣使入貢。辛卯，程克俊罷。甲子，以吏部侍郎張綱參知政事。

九月乙巳，以翰林學士陳誠之同知樞密院事。丙午，立互易薦舉坐罪法。壬子，詔成都、潼川兩路漕臣同制置、總領、茶馬司審度四川財賦利害，其實惠得以及民、調度可以經久者，條具以聞。甲寅，以天聖、紹興真決贓吏指揮班示諸路。丙寅，增大理寺吏祿。戊辰，命吏、刑二部修條例為成法。

冬十月己巳朔，詔許秦檜在位之日，無辜被罪者自陳厘正。罷浙東常平司平準務。乙亥，詔四川監司、帥臣、制置、總領、茶馬司，各舉可守郡者。甲午，蠲郴、道、永三州、桂陽軍民身丁米。乙未，王會移瓊州編管。以宋貺黨附秦檜，責梅州安置。丁酉，以張浚上書論用兵，依舊永州居住。辛丑。遣李琳使金賀正旦，葛立方賀金主生辰。

閏月丙午，罷廉州貢珠，縱蛋丁自便。己酉，命離軍人願歸農者，人給江、淮、湖、廣荒田百畝，復其租稅十年。乙卯，初置臨安府左、右廂官，分掌訟牒。

十一月甲戌，命吏部侍郎陳康伯、戶部侍郎王俁稽考國用歲中出納之數。丙戌，裁定六曹、寺監百司吏額。十二月辛丑，命三省錄臺諫所言事報樞密院。癸丑，万俟卨上《重修貢舉敕令格式》。甲寅，罷諸路鑄錢司。庚申，賞應詔論事切當者。壬戌，三佛齊國入貢。甲子，金遣梁□求等來加明年正旦。

二十七年春正月乙酉，幸延祥觀。戊子，命侍從各薦宗室京朝官才識、治行者二人。

二月丁酉朔，復兼習經義、詩賦法。庚子，楊政卒。壬寅，太廟仁宗、英宗兩室柱芝草生。戊午，以御史中丞湯鵬舉參知政事。庚申，更定福建路鹽法。癸亥，加劉錡太尉。

三月己巳，命京局改官人先除知縣。乙酉，赤氣出紫微垣。丙戌，賜禮部進士王十朋以下四百二十六人及第、出身。丁亥，詔焚交址所貢翠羽於通衢，仍禁宮人服用銷金翠羽。己丑，減三川對糴米歲十六萬九千石，夔路激賞絹五萬匹，兩川絹估錢二十八萬緡及茶司引息虛額錢歲九十五萬緡。辛卯，万俟卨卒。壬辰，以符行中前在蜀恣橫，南雄州安置。甲午，除耕牛稅。

五月癸未，金遣耶律守素等來賀天申節。辛卯，復以五帝、神州地祇等十三祭為大祀。

六月甲辰，命臣僚轉對，盡忠開陳，毋摭細微以應故事。戊申，以湯思退為尚書右僕射、同中書門下平章事。庚戌，復餘深、黃潛善並觀文殿大學士。乙卯，裁定離軍將士諸州添差數。戊午，初命太廟冬饗祭功臣，臘饗祭七祀，祫饗兼之。己未，進錢忱少傅。增命官捕獲私茶鹽賞典。

秋七月己巳，復饒、贛、韶三州鑄錢監。癸酉，戒監司、郡守舉劾守令觀望徇私。乙亥，以龍圖閣學士李文會為四川安撫制置使。丙子，詔凡出命，令先經兩省書讀，如舊制。

八月乙未，以湯鵬舉知樞密院事。庚申，復置提領諸路鑄錢司於行在，以戶部侍郎榮薿領之。

九月癸酉，張綱罷。戊寅，以吏部尚書陳康伯參知政事。蠲淮南、京西、湖北積欠內藏錢帛。丁亥，校書郎葉謙亨言：「祀典散逸，隆殺不當，名稱或舛，請敕禮官、秘書酌景德故事，取祭祀之式，定為一書，名曰《紹興正祠錄》，以為恆制。」詔從之。

冬十月壬寅，有赤氣隨日入。癸卯，築通、泰、楚三州捍海堰。辛酉、詔四川諸司察旱傷州縣，捐其稅，振其饑民。

十一月癸亥朔，減福建鹽鈔錢歲八萬緡。乙丑，遣孫道夫使金賀正旦。辛巳，遣劉章賀金主生辰，丁亥，湯鵬舉罷。戊子，蠲廬州二稅及上供錢米一年。十二月甲午，詔廣南經略、市舶司察蕃商假托入貢。丙辰，初命州縣置禁歷。戊午，金遣高思廉等來賀明年正旦。

二十八年春正月己巳，申禁三衙強刺平民為兵。己卯，幸延祥觀，遂幸玉津園。壬午，禁諸路二稅折納增價。癸未，遣戶部郎中莫蒙等檢視淮南、浙西、江東沙田蘆場。甲申，命臺諫、侍從三人以上公薦監司治狀。

二月癸巳，命史館重修徽宗大觀以前實錄。丙申，以陳誠之知樞密院。戊戌，禁沿海州軍博買。乙巳，以工部侍郎王綸同知樞密院事。乙酉，命六曹長貳詳定差役舊法。癸丑，加楊存中少師，謚張俊曰忠烈。

三月辛酉朔，日有食之。丙寅，雪。丁丑，加田師中開府儀同三司。戊寅，詔：「自今用人，選帥臣、監司曾任郎官已上者為侍從，監司、郡守有政績者為卿監、郎官，朝官二年乃遷，卿監、郎官未歷監司者更迭補外。」戊子，責秦檜黨宋樸徽州居住，沉虛中筠州居住。

夏四月丙申，復詔文武官非犯贓罪，並許以致仕恩任子。辛亥，雨雹。嚴州遂安賊江大明寇衢州，官軍捕斬之。

五月，金遣蕭恭等來賀天申節。

六月壬辰，太白晝見。癸巳，流星晝隕。甲寅，增浙西、江東、淮東沙田蘆場租課，置提領官田所掌之。

秋七月庚申，立江西上供米綱賞格。戊辰，詔：「監司按發官吏，不得送置司州軍推鞫。所犯涉重，即以奏聞，命鄰路監司選官就鞫。」己卯，命取公私銅器悉付鑄錢司，民間不輸者罪之。庚辰，親制郊廟樂章。乙酉，復鬻沒官田。

八月戊子朔，置國史院，修神、哲、徽三朝正史。己丑，檢放風水災傷州縣苗稅，仍振貸饑民。乙未，增四川十七州舉人解額。戊戌，湯思退等上《徽宗實錄》。壬寅，命戶部侍郎令詪提領諸路鑄錢。甲寅，地震。

九月辛未，定銅錢出界罪賞。甲戌，詔以吏部七司舊制與續降參訂異同，立為定法。丁丑，置殿前司虎翼水軍千人。庚辰，以中書舍人王剛中為四川安撫制置使。辛巳，封叔建州觀察使士輵為昭化軍節度使、嗣濮王。癸未，蠲平江、紹興、湖州被水民逋賦。

冬十月丁亥朔，遣沈介使金賀正旦，黃中賀金主生辰。辛丑，禁監司、帥、守私役軍匠。

十一月己卯，合祀天地於圜丘，大赦。壬午，復命檢舉諸人因赦移放者，告訐得罪者不預。十二月庚寅，安定郡王令衿薨。辛丑，修睦親宅，建宮學。丁未，復李光官，放自便。戊申，蠲楚州歸附民賦役五年。壬子，金遣蘇保衡等來賀明年正旦。是歲，興元都統制姚仲復籍興元府等五州義士，得二萬餘人。

二十九年春正月丙辰朔，以皇太后年八十，詣慈寧殿行慶壽禮。庚申，浚平江三十六浦以洩水。庚午，振湖、秀諸州饑民。癸酉，幸延祥觀，遂幸玉津園。庚辰，禁諸州科賣倉鹽。癸未，蠲沙田蘆場為風水所侵者租之半。是月，金國罷沿邊榷場，惟泗州如舊。

二月丙戌朔，亦罷沿邊榷場，存其在盱眙者。加吳璘少保。己丑，禁海商假托風潮私往北界。壬辰，除臨安府歲供修內司錢三萬六千緡。丁酉，蠲四川折估糴本積欠錢三百四十萬緡。戊戌，大雪，雨雹。己亥，禁貿易廣南羈縻州物貨。命廣西教閱峒丁。庚戌，罷諸路斥侯遞卒。甲寅，取具貶死臣僚姓名，議加恩典。

三月丙子，除州縣積欠錢三百九十七萬緡有奇，及中下戶所欠入宮錢物。丁丑，詔侍從、臺諫、帥臣、監司歲舉可任將帥者二人。限命官子孫制田減父祖之半，並其詭名寄產者，格外田畝同編戶科役。己卯，除湖州、平江、紹興流民公私逋負。

夏四月壬辰，國子司業黃中自金國使還，言金人將徙居汴京以見逼，望早飭邊備。宰相怒，不聽。己亥，修三省法。庚子，增置帶御器械四員。丙午，禁內外將佐營造、回易，掊斂軍士。辛亥，命縣令有政績者諸司同薦，不次升擢，以風厲之。

五月甲寅朔，罷鬻福建閃生沙田。丁巳，詔殿前司選統制官部兵千人戍江州，彈壓盜賊，每歲一易。己未，樁頓江、浙四路折帛錢於三總領所及浙西提刑司，以備軍用。辛酉，禁權要、豪民舉錢軍中取息。丁卯，命印給三總領所見錢公據、關子，許商人入納。己巳，立監司、守臣舉劾八條。金遣王可道等來賀天申節。

六月甲辰朔，遣王綸等為金國奉表稱謝使。丁亥，禁江、淮私渡北人。丙申，陳誠之罷。禁積錢民戶過萬緡，官戶過二萬緡，滿二年不易他物者沒入之。丁酉，申禁包苴請托。己亥，以陳康伯兼權樞密院事。辛丑，李光卒。壬寅，以主管步軍司趙密為太尉。己酉，沉該以貪冒罷。

閏月甲寅，益荊南戍卒千人，守臣劉錡亦募效用三千人。丁巳，命江、湖、浙西五漕司增價糴米二百二十萬石赴沿江十郡，自荊至常州，以備振貸。戊午，罷成都府路隔槽酒務監官七十一員，令民承買。己未，罷江、浙、淮東沙田蘆場所增租課。甲子，落沈該觀文殿大學士，致仕。罷福建安撫司官賣鹽。戊辰，大省淮西冗官。辛未，復置江、淮、荊、浙、福建、廣南路提點坑冶鑄錢官。

秋七月丁亥，以權吏部尚書賀允中參知政事。癸巳，封權戶部侍郎令詪為安定郡王。戊戌，福州大水。己酉，禁諸路抑買官田。庚戌，以四川經、總制及田晟錢糧錢共百三十四萬緡充增招軍校費。

八月甲子，募商人輸米行在諸倉，願以茶、鹽、礬鈔等償直者聽。丁卯，除南雄、英、連三州經界，復丁米舊額。甲戌，並史館歸秘書省，玉牒所歸宗正寺。

九月甲申，詔建炎以來使未還而後嗣無祿者，與一子官。乙酉，王綸使還入見，言金國和好無他。丙戌，湯思退等稱賀。甲午，以湯思退為尚書左僕射，陳康伯為右僕射，並同中書門下平章事。乙未，以皇太后不豫，大赦，不視朝。丙申，為太后祈福。蠲中下戶所欠稅賦及江、浙蝗潦州縣租。丁酉，減僧道免丁錢。己亥，蠲見監贓罰賞錢。庚子，皇太后韋氏崩。癸卯，遣周麟之等為金國奉表哀謝使。

冬十月甲寅，以群臣五上表，始聽政。命保康軍節度使吳益為攢宮總護使。乙亥，立諸路和糴募民妄運米賞格。戊寅，冊謚皇太后曰顯仁。

十一月丁亥，遣賀允中等為金國遺留國信使。丙午，權攢顯仁皇后於永祐陵。十二月甲寅，諜言北界禁民傳起兵，帝諭大臣常自治，為安邊息民之計。甲子，祔顯仁皇后神主於太廟。辛未，以王綸知樞密院事。壬申，減三省、樞密院激賞庫及諸書局歲用錢二十萬緡，鼎州程昌寓所增蔡州官兵衣糧錢四之一，西和州官賣鹽直之半，蔣州上供經、總制司無額錢如之。丙子，金遣施宜生等來賀明年正旦。

三十年春正月戊子，給劉錡軍費錢六十萬緡。丙申，以吏部侍郎葉義問同知樞密院事。廢御書院。丁酉，罷鈞容班樂工及甲庫酒局。壬寅，募人墾淮南荒田。甲辰，定御輦院三營兵額為九百人。

二月甲寅，罷夔州路榷茶。乙卯，金遣大懷忠等來吊祭。戊午，遣葉義問為金國報謝使。癸酉，詔立普安郡王瑗為皇子，更名瑋。丙子，進封建王。

三月辛巳，復館職召試，然後除擢。免湖北、京西宣撫司諸庫未輸錢八十九萬緡。癸未，以淮東茶鹽司錢十萬緡充募民墾田費。乙酉，加吳益少保，趙密開府儀同三司，以賞攢宮之勞。丁酉，初置金州御前諸軍都統制，以知金州王彥為之。癸卯，賜禮部進士梁克家以下四百一十二人及第、出身。甲辰，置牧馬監于潮、惠二州。丙午，加恩平郡王璩開府儀同三司、判大宗正事，始稱皇侄。夏四月己酉朔，以孫□為蘄州防禦使，愷貴州團練使，惇榮州刺史。丙辰，以賀允中兼權同知樞密院事。

五月辛巳，刺海賊罪不至死者為龍猛、龍騎軍。初置荊南府御前諸軍都統制，以劉錡兼領之。乙酉，初置江州御前諸軍都統制，以步軍司前軍都統制戚方為之。詔諸路刺強盜貸死少壯者為兵。丙戌，定鑄錢司歲鑄五十萬緡。辛卯，臨安、於潛、安吉三縣大水。海賊陳演添作亂，掠高、雷二州境上，南恩州民林觀禽殺之，命觀以官。丙申，金遣蕭榮等來賀天申節。壬寅，落沉該致仕，復觀文殿大學士、知明州。丙午，加吳益太尉。

六月庚戌，復出諸軍見錢關子三百萬緡，聽商賈以錢銀請買。庚午，王倫罷。辛未，以江西廣東湖南折帛、經總制錢合六十萬緡，江西米六萬石充江州軍費。後益以四川利路經總制、江西茶引合二十萬緡。

秋七月戊寅，遣明州水軍三百戍昆山黃魚垛，巡捕槽船之為盜者。甲申，詔諸路帥司，春秋教閱禁兵弓弩手。戊戌，以葉義問知樞密院，翰林學士周麟之同知院事，御史中丞朱倬參知政事。

八月丙午朔，日有食之。壬子，賀允中使還，言金人必叛盟，宜為之備。癸丑，允中致仕。甲寅，復以四川經、總制錢五十萬緡給總領所，增招兵士。壬申，淮東總管許世安奏，金主亮至汴京，起重兵五十餘萬，屯宿、泗州，謀來攻。

九月庚寅，以帶御器械李寶為浙西副總管，提督海船，駐平江。丙申，命劉寶招制勝軍千人。丁酉，罷內侍省。

冬十月丙午，罷內侍官承受諸軍奏報文字。丁未，遣虞允文使金賀正旦，徐度賀金主生辰。庚戌，雷。辛酉，鎮江都統制劉寶以專悍貪橫罷。壬戌，以劉錡為鎮江都統制，荊南右軍統制李道為都統制。癸亥，日中無雲而雷。癸酉，蠲舒、和、蘄、黃四州民附種田租。

十一月庚辰，禁諸路折輸職田錢。癸已夜，有白氣出入危、昴間。十二月乙巳朔，湯思退罷。初行會子於東南。戊申夜，白氣亙天。海南黎賊王文滿平。己酉，罷招刺三衙及江上諸軍。庚戌，禁掠賣生口入溪峒。癸丑，命戶部立經、總制錢十年中數為定額。丁卯，金遣僕散權等來賀明年正旦。

本紀第三十二

高宗九

三十一年春正月甲戌朔，以日食，不受朝。丁丑，雷。丁亥，免湖州增丁所輸絹。夜，風雷雨雪交作。辛卯，詔江、浙官民戶均輸和市絁帛。壬辰，劉寶落節鉞、福建路居住。丙申，大雨雪，給三衙衛士、行在貧民錢及薪炭，命常平振給輔郡細民，諸路監司決獄。己亥，放張浚、胡銓自便。庚子，禁淮南拘籍戶馬。

二月戊申，復置邛州惠民監。癸丑，以趙密領殿前都指揮使。甲寅，罷楊存中殿前都指揮使，進太傅，為醴泉觀使，封同安郡王。丙辰，置行在會子務。乙丑，復鬻僧道度牒。詔分經義、詩賦為兩科。丙寅，詔通進司承受內降文字，並囊封送三省、樞密院。辛未，秦熹卒，贈太傅。

三月甲戌朔，命破敵軍統制陳敏部兵屯太平州。己卯，官勛臣魏仁浦、馬知節、余靖、寇瑊諸孫各一人。選文臣宗室主西、南外兩宗司。庚辰，禁兩淮抑民附種。以利州西路御前諸軍都統制吳拱知襄陽府，部兵三千戍之。壬午，以兵部尚書楊椿參知政事。丁亥，奪秦熹贈官及遺表恩賞。庚寅，以陳康伯為尚書左僕射，朱倬右僕射，並同中書門下平章事。辛卯，復李光左中大夫，官其子孫二人。壬辰，地震。庚子，以前徽猷閣待制張宇發死節，贈四官，錄其子孫。

夏四月丁巳，以久雨傷蠶麥，盜賊間發，命侍從、臺諫條上弭災除盜之策。出天申節銀十萬兩加充戶部糴本。辛未，遣周麟之使金賀遷都。壬申，權減荊南上供錢銀絹絲米之半，用招填禁軍。是月，金主亮率文武群臣如汝、洛。

五月癸酉朔，給兩淮民兵荒田。乙亥，增築禁城。戊寅，詔吳拱視緩急退守荊南。己丑，命沿淮州郡毋納北人。辛卯，金遣高景山、王全來賀天申節。全揚言無禮，致其主亮語，求淮、漢地及指取將相近臣計事，且以欽宗皇帝訃聞。壬辰，選兩浙、江東、福建諸州禁軍弓弩手之半，部送樞密院按試。甲午，宰執召同安郡王楊存中及三衙帥趙密等至都堂議舉兵。詔以王全語諭諸路統制、帥守、監司，隨宜應變，毋失機會。是日，為欽宗皇帝發喪，特詔持斬衰三年。乙未，以吳璘為四川宣撫使，仍命制置使王剛中同處置軍事。丙申，命主管馬軍司成閔部兵三萬人戍鄂州。庚子，命兩浙、江、湖、福建諸州起禁軍弓弩手，部送明州、平江府、江、池、太平三州、荊南府軍前。殿中侍御史陳俊卿言，內侍張去為竊權撓政，乞斬之以作士氣。

六月乙巳，以群臣三上表，始聽政。丙午，劉錡乞即日移軍渡江，詔錡進發，騎兵屯揚州。丁未，出宮女三百九十人。蠲臨安府禁軍闕額錢五年。乙酉，以御史中丞汪澈為湖北、京西宣諭使。辛亥，金主亮遣大懷正至盱眙，語送伴使呂廣問云：將以六月遷汴京。令其歸奏。癸丑，罷教坊，並敕令所歸刑部。乙卯，以劉錡為淮南、江東西、浙西制置使。戊午，命帶御器械劉炎同提舉措置沿淮盜賊。庚申，彗出角。遣步軍司都統制戚方提總江上諸軍策應軍馬，聽劉錡節制。諭吳拱嚴備襄陽，視緩急，合田師中、成閔兵以援之。甲子，始御正殿。乙丑，放女樂二百餘人。丙寅，聽淮南諸州移治清野。戊辰，以周麟之辭使北，命樞密都承旨徐哲代行。淮北民兵崔唯夫、董臻等率眾萬餘來歸。

秋七月丙子，命兩浙、江東濱海諸州預備敵兵。詔諸路帥臣教閱土兵、弓手。戊寅，命雷州守臣節制高、容、廉、化四州軍馬。時雷州軍賊凌鐵作亂，東南第十二將高居弁會五州巡尉官兵討平之。戊子，周麟之分司、筠州居住。辛卯，振給淮南歸正人。壬辰，徐哲等至盱眙，金主亮以非所指取之人，諭遣亟還。癸巳，詔：「四川財賦，自當專任總領所。如遇警急，調發不及申奏，則令宣、制司隨宜措置，先舉後聞。」乙未，行新造會子於淮、浙、湖北、京西諸州。是月，金主亮徙都汴京，命其臣劉萼由唐、鄧瞰荊、襄，張中彥、王彥章據秦、鳳、窺巴、蜀，蘇保衡、完顏鄭家奴由海道趨兩浙。

八月辛丑朔，忠義人魏勝復海州，李寶承制以勝知州事。丙午，蠲諸路逋欠經總制錢、江浙等路上供米。丁未，以婉容劉氏妄預國政，廢於家。蠲淮南、京西、湖北民秋稅之半。辛亥，以劉婉容事連坐，昭慶軍承宣使王繼先福州居住，停子孫官，籍其貲。甲寅，李寶率舟師三千發江陰，大風，退泊明州關澳，聚兵復進。乙卯，劉錡引兵屯揚州，遣統制王剛以兵五千屯寶應。丁巳，召田師中赴行在。尋以吳拱為鄂州諸軍都統制。壬戌，復用資政殿學士張燾落致仕、知建康府。癸亥，分處歸正人於淮南諸州，能自存者從便，願為兵者籍之。乙丑，詔便宜選補戰功人，後勿遞減。丙寅，出內帑錢七萬緡，犒戍兵之家，仍悉除軍債。乙巳，起復成閔為湖北、京西制置使，節制兩路軍馬。

九月庚午朔，命大臣朝饗太廟。辛未，宗祀徽宗於明堂，以配上帝，大赦。甲戌，金人犯黃牛堡，守將李彥堅拒卻之，金兵遂扼大散關，吳璘駐青野原，遣將高松等援之。庚辰，以給事中黃祖舜同知樞密院事。壬午，流星晝隕。乙酉，詔劉錡、王權、李顯忠、戚方嚴備清河、穎河、渦河口。丁亥，成閔渡江，屯應城縣，遣吳拱戍郢州。博州民王友直聚兵大名，自稱河北安撫制置使，以其徒王任為副，遣軍師馮穀入朝奏事。吳璘遣將彭青至寶雞渭河，夜劫金人橋頭砦，破之。庚寅，成閔遣統制趙撙部兵五千駐德安。辛卯，金國趣使臣書至楚州，守臣以聞，其辭多悖慢。壬辰，監盱眙軍淮河渡夏俊復泗州。癸巳，金人犯通化軍，守將張超拒卻之。甲午，冊謚大行皇帝曰恭文順德仁孝皇帝，廟號欽宗。吳璘遣將劉海復秦州，金守將蕭濟降。乙未，金人犯信陽軍。丙申，吳璘遣將曹水休復洮州。戊戌，劉錡發揚州。詔以金人背盟，降敕榜招諭中原軍民。己亥，蘭州漢軍千戶王宏殺其刺史溫敦烏乜來降。吳璘遣將彭青復隴州。是月，金主亮以尚書右丞李通為大都督，造浮梁於淮水之上，遂自將來攻，兵號百萬，遠近大震。

冬十月庚子朔，詔將親征。魏勝攻沂州，敗，還海州，金人圍之。李寶以舟師至東海縣，金人解圍去，寶遂入海州。辛丑，金人自渦口渡淮。癸卯，以吳璘兼陜西、河東招討使，劉錡兼京東、河北東路招討使，成閔兼京西、河北西路招討使。金人陷蔣州。李顯忠遣統制孔福與金人戰於大人洲，敗之。乙巳，金人復犯海州，魏勝、李寶擊卻之。劉錡引兵次淮陰，金人將自清河口入淮，錡列兵於運河岸以扼之。丁未，命宣撫制置司傳檄契丹、西夏、高麗、渤海諸國及河北、河東、陜西、京東、河南諸路，諭出師共討金人。是日，金人立其東京留守葛王褎為皇帝，改元大定。戊申，王權聞金兵大至，自廬州引兵遁，屯昭關。己酉，知均州武鉅招納北界杜海等二萬人來歸。庚戌，復置機速房。知廬州龔濤聞金兵將至，棄城走。辛亥，金將蕭琦陷滁州，守臣陸廉棄城走。壬子，改建王瑋為鎮南軍節度使。劉錡遣統制王剛等擊敗金人於清河口，金人復來戰，剛失利。吳拱遣將侯俊、郝敦書復唐州。癸丑，借江、浙、荊湖等路坊場凈利錢三百八十萬緡以備賞軍。金人圍廬州，都監、權州事楊春率兵突陣出，守水砦。金人又攻海州，李寶力戰敗之，解圍去。甲寅，金人攻樊城，吳拱遣守將翟貴、王進與戰，貴、進俱戰死，金兵亦退。劉錡遣兵渡淮及金人戰，死者十七八。金主亮以大軍至廬州城北之五里，築土城以居。戚方遣將張寶復蔣州。乙卯，以金人渝盟告於天地、宗廟、社稷。命州縣諭富民捐貲助國。劉錡聞王權遁，自淮陰引兵歸揚州。丙辰，金主亮入廬州，王權自昭關遁，金人追至尉子橋，破敵軍統制姚興戰死，權退保和州。金州都統制王彥遣統制任天錫出洵陽，復豐陽縣。丁巳，帝聞王權敗，召楊存中同宰執議於內殿，陳康伯贊帝定議親征。武鉅遣將荀琛復鄧州。戊午，任天錫復商洛縣。命吳璘趣出兵漢中，葉義問督視江、淮軍馬，中書舍人虞允文參謀軍事。金人犯真州，步軍司統制邵宏淵逆戰於胥浦橋，兵敗，真州陷。金人不入城，遂犯揚州。己未，任天錫復商州，執其守完顏守能。趙撙引兵渡淮。庚申，以楊存中為御營宿衛使。趙撙復褒信縣。王權自和州遁歸，屯於東採石。辛酉，復湯思退觀文殿大學士、充醴泉觀使兼侍讀。分行在官吏三之一扈從，餘留行遣常事。金人陷和州。壬戌，以將士勞於征討，避殿減膳。劉錡退軍瓜州鎮，金人陷揚州，淮東安撫使劉澤棄城奔泰州。以戶部侍郎劉岑為御營隨軍都轉運使，李顯忠為御營先鋒都統制屯蕪湖，主管步軍司李捧為前軍都統制。趙撙復新蔡縣。癸亥，募諸州豪民招槍杖、弓箭手赴行在。金人入揚州。王權自採石夜還建康，

尋復如採石。甲子，復張浚觀文殿大學士、判潭州。吳璘遣統制吳挺、向起等及金人戰於德順軍之治平砦，敗之。趙撙復平興縣。乙丑，金人趨瓜州，劉錡遣統領員琦拒之於皂角林，大敗之，斬其統軍高景山。丙寅，李寶遇金舟師於膠西縣陳家島，大敗之，斬完顏鄭家奴等五人。劉錡還鎮江府。趙撙復蔡州，斬其總管楊寓。分御營宿衛為五軍。金人攻秦州，向起、吳挺擊卻之。丁卯，葉義問至鎮江。詔起江、浙、福建諸州強丁赴江上諸軍。武鉅復虢州盧氏縣，任天錫復朱陽縣。戊辰，殿中侍御史杜莘老劾內侍張去為，帝不悅，去為致仕，出莘老知遂寧府。

十一月己巳朔，邵宏淵遣統領崔皋及金人戰於定山，敗之。任天錫復虢州，守將蕭信遁去。庚午，通州守臣崔邦弼棄城去。辛未，成閔引兵發應城縣，援淮西。遣權吏部侍郎汪應辰詣浙東措置海道。壬申，以張浚判建康府。召王權赴行在，以李顯忠代將。邵宏淵為池州都統制。金人犯瓜州，鎮江中軍統制劉汜戰敗走，權都統制李橫亦遁。金人鐵騎奄至江上，統制魏俊、王方死之。葉義問惶怖欲退走，復趨建康。金人游騎至無為軍，守臣韓髦棄城走。癸酉，淮寧府民陳亨祖執同知完顏耶魯，以其城來歸。趙撙引兵去，蔡州復陷。甲戌，池州統制官崔定等復入無為軍。乙亥，金主亮臨江築壇，刑馬祭天，期以翌日南渡。丙子，虞允文督建康諸軍統制官張振、王琪、時俊、戴皋等以舟師拒金主亮於東采石，戰勝，卻之。崔定復巢縣，任天錫復上津、商洛二縣。丁丑，虞允文遣水軍統制盛新以舟師擊金人於楊林河口，又敗之。金主亮焚其舟而去。戊寅，王彥遣將楊堅復欒川縣。己卯，以湯思退為行宮留守。虛恨蠻犯嘉州籠蓬堡，官軍大敗，副將鄭祥等為所殺。庚辰，金主亮引軍趨淮東。癸未，吳璘病，自仙人原還興州，留姚仲節制軍事，虞允文自採石率李捧一軍及戈船如鎮江備敵。甲申，贈姚興、魏俊、王方官。金主亮至揚州。乙酉，貸劉汜死、英州編管。江州統制李貴、忠義首領孟俊復順昌府，金州將邢進復華州。丙戌，賜戰士帛，給其家薪炭。任天錫復陜州。丁亥，劉錡以疾罷，以御營宿衛中軍統制劉銳權鎮江都統制。成閔自京西還建康，遂如鎮江。戊子，吳璘復力疾上仙人原。己丑，王權貸死、瓊州編管。李寶泛海南歸。金人復攻陜州，任天錫破走之。復犯襄陽，統制官李勝等拒卻之，復通化軍。王彥遣將楊堅、黨清至西京長水縣及金人戰，敗之。庚寅，復長水縣。癸巳，以成閔為鎮江都統制、淮東制置使、京東西路河北東路淮北泗宿州招討使，李顯忠為淮西制置使、京畿河北西路淮北壽亳州招討使，吳拱為湖北京西制置使、京西北路招討使。甲午，武鉅遣鄉兵總轄杜隱等復嵩州。乙未，金人陷泰州。是日，金人弒其主亮於揚州龜山寺。戊戌，金都督府遣人持檄詣鎮江軍中議和。

十二月己亥朔，趙撙夜襲蔡州，復入其城。王彥遣兵復福昌縣。庚子，楊存中及虞允文渡江至瓜州察金兵。金人犯漢南之茨湖，鄂州軍士史俊登其舟，獲一將，諸軍繼進，遂擊卻之。楊椿夜攻金人，殺其帥高定山，復廬州。辛丑，以李寶為靖海軍節度使、浙西通泰海州沿海制置使、京東東路招討使。金統軍劉萼聞茨湖敗，亦退師。王彥遣將閻□巳復澠池縣。壬寅，天有白氣。以趙密為行宮在城都總管。成閔渡江之揚州。癸卯，命諸路招討司率兵進討，互相應援，沿江諸大帥條陳恢復事宜。復岳州舊名。右軍統領沙世堅入泰州。甲辰，虞允文自鎮江入見。均州統領昝朝復鄧州。乙巳，張浚至慈湖，命李顯忠引兵渡江。丙午，淮東統制王選復楚州。丁未，杜隱等入河南府。吳拱遣統制牛宏入汝州。戊申，帝發臨安，建王從行。庚戌，金人渡淮北去。壬子，次平江。罷督視府。虞允文還至鎮江。癸丑，淮東統制劉銳、陳敏引兵入泗州。鄂州統制楊欽以舟師追敗金人於洪澤鎮。乙卯，江北金兵盡去，李顯忠復入和州。吳璘遣將復水洛城。金人復破汝州，牛宏敗走。戊午，次鎮江府。庚申，吳璘遣將拔金人治平砦。壬戌，曲赦新復州軍。甲子，降淮南、京西、湖北雜犯死罪以下囚。賞採石功，進統制張振、時俊等官。金穎、壽二州巡檢高顯以壽春府來降。丁卯，命諸道籍鄉兵。初，王友直、王任聚兵，嘗命友直為天雄軍節度使，任為天平軍節度使。金主褒既立，下令散其眾，友直等自壽春來歸。是月，金主知亮已死，遂趨燕京。

三十二年春正月戊辰朔，日有食之。帝在鎮江。己巳，金人犯壽春府，忠義將劉泰戰死，金兵引去。庚午，發鎮江府。壬申，至建康府，張浚入見。丙子，祧翼祖主於夾室。己卯，李顯忠引兵還建康。庚辰，罷郡守年七十者。壬午，金人復犯蔡州，趙撙力戰卻之。乙酉，權知東平府耿京遣其將賈瑞、掌書記辛棄疾來奏事。己丑，金主遣其臣高忠建等來告嗣位。以耿京為天平軍節度使、知東平府。庚寅，詔新復州縣搜訪仗節死義之士。丙申，以楊存中為江、淮、荊、襄路宣撫使，虞允文副之。給事中金安節、中書舍人劉珙繳奏再上，乃改命存中措置兩淮。

二月戊戌朔，罷借兩浙、江、淮坊場凈利錢。以虞允文為兵部尚書、川陜宣諭使，措置招軍市馬及與吳璘議事。庚子，興州統領惠逢等復河州。振兩淮饑民。壬寅，金人犯汝州，守將王宣逆戰，敗之。癸卯，帝發建康。惠逢復積石軍，又克來羌城。丁未，劉錡薨。己酉，王宣及金人再戰於汝州。庚戌，金人全師來攻，宣敗績，棄去。辛亥，金人復犯順昌府，孟新拒卻之，尋亦棄去。壬子，賞蔡州功，趙撙等進官有差。乙卯，至臨安府。興元都統制姚仲攻鞏州不下，退守甘谷城，遂引兵圍德順軍。丙辰，金人犯蔡州。趙撙擊卻之。戊午，復引兵來攻，撙又敗之，金兵遁去。王彥遣將馬貴斷河中南橋，金兵來攻，貴戰敗之。壬戌，詔軍士戰死者祿其家一年，傷重而死於營者半之。乙丑，王宣及右軍副將汲靖敗金人於蔡州確山縣。趙撙棄蔡州。丙寅，金人復取之。姚仲遣副將趙銓攻下鎮戎軍，金同知渭州秦弼及其子嵩來歸。王彥遣兵救陜州，遇金人於虢州東，敗之，金兵引去。丁卯，吳珙遣將復永安軍、永寧、福昌、長水三縣。

閏月癸酉，金人破河州，屠其城。乙亥，命楊存中、李顯忠固守新復州軍，量度進討。丙子，姚仲遣將復原州。戊寅，祔欽宗主於太廟。癸未，振淮南歸正人。金人犯虢州。吳璘遣楊從儀等攻拔大散關，分兵據和尚原，金人走寶雞。丙戌，給張浚錢十九萬緡，造沿江諸軍戰艦。庚寅，王剛破金人於海州。辛卯，楊椿罷。壬辰，姚仲攻德順軍，敗金人於瓦亭砦、新店。是月，張安國等攻殺耿京，李寶將王世隆攻破安國，執之以獻。

三月壬寅，更定金使入境接伴、館伴舊儀。癸卯，成閔遣統制杜彥救淮寧，擊敗金人於項城縣。甲辰，罷扈從官吏賞典。乙巳，錄商、虢之功，加吳璘少傅、王彥為保平軍節度使。戊申，吳璘復德順軍，又遣將嚴忠取環州。辛亥，命兵部侍郎陳俊卿、工部侍郎許尹經畫兩淮堡砦屯田。癸丑，金人圍淮寧府，守臣陳亨祖死之。甲寅，吳璘自德順軍復還河池。金人犯鎮戎軍。丁巳，遣洪邁等賀金主即位。戊午，忠義軍統制、知蘭州王宏拔會州。金人陷淮寧府，統領戴規戰死。成閔歸自淮東。辛酉，金人攻原州。丙寅，詔舉賢良。

夏四月丁卯朔，姚仲遣兵救原州。己巳，使侍從、臺諫條上防秋足食足民策。遣左武大夫都飛虎結約河東。壬申，賞御營宿衛將士四萬餘人進官有差。癸酉，蠲淮東殘破州軍上供銀絹、米麥及經、總制錢一年。蒙城縣民倪震率丁口數千來歸。甲戌，募民耕淮東荒田，蠲其徭役及租稅七年。戊寅，以御史中丞汪澈參知政事。金人圍海州。戊子，洪邁等辭行，報聘書用敵國禮。是月，大雨，淮水暴溢數百里，漂沒廬舍，人畜死者甚眾。

五月戊戌，吳璘自河池如鳳翔巡邊，姚仲遣兵救原州，數敗金人。庚子，復置提舉秦州買馬監，命四川總領官兼權其職。壬寅，姚仲及金人戰於原州北嶺，敗績。戊申，復以楊存中為醴泉觀使，奉朝請。罷御營宿衛司。辛亥，鎮江都統制張子蓋救海州，遇金人於石湫堰，大敗之，金人解去。甲寅，命張浚專一措置兩淮事務兼節制淮東西、沿江州郡軍馬。乙卯，知順昌軍孟昭率部曲來歸。己未，吳璘遣將復熙州。壬戌，禁諸軍互招逃亡。加鄭藻太尉。振東北流民。命張浚置御前萬弩營，募淮民為之。甲子，詔立建王瑋為皇太子，更名慎。加成閔太尉、主管殿前司，李顯忠為太尉、主管馬軍司。籍諸州歸正人，願為農者給官田，復租十年；願為兵者赴軍中。

六月丙寅朔，吳璘次大幽嶺，檄召姚仲至軍前，下河池獄，命夔路安撫使李師顏代將其兵。戊辰，名新宮曰德壽。庚午，以吳珙主管步軍司。罷三招討司。甲戌，加贈兄子為太師、中書令，追封秀王，謚安僖；妻張氏封王夫人。乙亥，朱倬罷。丙子，詔皇太子即皇帝位。帝稱太上皇帝，退處德壽宮，皇后稱太上皇后。孝宗即位，累上尊號曰光堯壽聖憲天體道性仁誠德經武緯文紹業興統明謨盛烈太上皇帝。淳熙十四年十月乙亥，崩於德壽殿，年八十一。謚曰聖神武文憲孝皇帝，廟號高宗。十六年三月丙寅，攢於會稽之永思陵。光宗紹熙二年，加謚受命中興全功至德聖神武文昭仁憲孝皇帝。

贊曰：昔夏后氏傳五世而後羿篡，少康復立而祀夏；周傳九世而厲王死於彘，宣王復立而繼周；漢傳十有一世而新莽竊位，光武復立而興漢；晉傳四世有懷、愍之禍，元帝正位於建鄴；唐傳六世有安、史之難，肅宗即位於靈武；宋傳九世而徽、欽陷於金，高宗纘圖於南京：六君者，史皆稱為中興，而有異同焉。夏經羿、浞，周歷共和，漢間新室、更始，晉、唐、宋則歲月相續者也。蕭王、瑯琊皆出疏屬，少康、宣王、肅宗、高宗則父子相承者也。至於克復舊物，則晉元與宋高宗視四君者有餘責焉。高宗恭儉仁厚，以之繼體守文則有餘，以之撥亂反正則非其才也。況時危勢逼，兵弱財匱，而事之難處又有甚於數君者乎？君子於此，蓋亦有憫高宗之心，而重傷其所遭之不幸也。然當其初立，因四方勤王之師，內相李綱，外任宗澤，天下之事宜無不可為者。顧乃播遷窮僻，重以苗、劉群盜之亂，權宜立國，確虖艱哉。其始惑於汪、黃，其終制於奸檜，恬墮猥懦，坐失事機。甚而趙鼎、張浚相繼竄斥，岳飛父子竟死於大功垂成之秋。一時有志之士，為之扼腕切齒。帝方偷安忍恥，匿怨忘親，卒不免於來世之誚，悲夫！
