楊惟中，字彥誠，弘州人。金末，以孤童子事太宗，知讀書，有膽略，太宗器之。年二十，奉命使西域三十餘國，宣暢國威，敷布政條，俾皆籍戶口屬吏，乃歸，帝於是有大用意。皇子闊出伐宋，命惟中於軍前行中書省事。克宋棗陽、光化等軍，光、隨、郢、復等州，及襄陽、德安府，凡得名士數十人，收伊、洛諸書送燕都，立宋大儒周惇頤祠，建太極書院，延儒士趙復、王粹等講授其間，遂通聖賢學，慨然欲以道濟天下。拜中書令，太宗崩，太后稱制，惟中以一相負任天下。

定宗即位，平陽道斷事官斜徹橫恣不法，詔惟中宣慰，惟中按誅之。金亡，其將武仙潰於鄧州，餘黨散入太原、真定間，據大明川，用金開興年號，眾至數萬，剽掠數千里，詔會諸道兵討之，不克。惟中仗節開諭，降其渠帥，餘黨悉平。憲宗即位，世祖以太弟鎮金蓮川，得開府，專封拜。乃立河南道經略司於汴梁，奏惟中等為使，俾屯田唐、鄧、申、裕、嵩、汝、蔡、息、亳、潁諸州。初，滅金時，以監河橋萬戶劉福為河南道總管，福貪鄙殘酷，虐害遺民二十餘年。惟中至，召福聽約束，福稱疾不至，惟中設大梃於坐，復召之，使謂福曰：「汝不奉命，吾以軍法從事。」福不得已，以數千人擁衛見惟中，惟中即握大梃擊僕之。數日福死，河南大治。遷陜右四川宣撫使。時諸軍帥橫侈病民，郭千戶者尤甚，殺人之夫而奪其妻，惟中戮之以徇，關中肅然。語人曰：「吾非好殺，國家綱紀不立，致此輩賊害良民，無所控告，雖欲不去，可乎！」歲己未，世祖總統東師，奏惟中為江淮京湖南北路宣撫使，俾建行臺，以先啟行，宣布恩信，蒙古、漢軍諸帥並聽節制。師還，卒於蔡州，年五十五。中統二年，追謚曰忠肅公。
