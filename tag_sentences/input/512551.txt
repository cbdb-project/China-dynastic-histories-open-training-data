程知節本名咬金，濟州東阿人。善馬槊。隋末，所在盜起，知節聚眾數百保鄉里。後事李密，而密料士八千隸四驃騎，分左右以自衛，號「內軍」，常曰：「此可當百萬。」知節領驃騎之一，恩遇隆特。王世充與密戰，知節以內騎營北邙，單雄信以外騎營偃師。世充襲雄信，密遣知節及裴行儼助之。行儼中流矢墜馬，知節馳救之，殺數人，軍闢易，乃抱行儼重騎馳。追兵以槊撞之，知節折其槊，斬追者，乃免。後密敗，為世充所獲。惡其為人，與秦叔寶來奔，授秦王府左三統軍。從破宋金剛、竇建德、王世充，並領左一馬軍總管，搴旗先登者不一，以功封宿國公。七年，隱太子譖之，出為康州刺史，白秦王曰：「大王去左右手矣，身欲久全，得乎？知節有死，不敢去！」事平，拜太子右衛率。尋遷右武衛大將軍，實封七百戶。貞觀中，歷瀘州都督、左領軍大將軍，改封盧國。顯慶二年，授蔥山道行軍大總管，以討賀魯。師次怛篤城，胡人數千出降，知節屠其城去，賀魯因遠遁。軍還，坐免。未幾，起為岐州刺史，致仕。卒，贈驃騎大將軍、益州大都督，陪葬昭陵。子處亮，尚清河公主。
