李慈銘，字愛伯，會稽人。諸生，入貲為戶部郎中。至都，即以詩文名於時。大學士周祖培、尚書潘祖廕引為上客。光緒六年，成進士，歸本班，改御史。時朝政日非，慈銘遇事建言，請臨雍，請整頓臺綱。大臣則糾孫毓汶、孫楫，疆臣則糾德馨、沈秉成、裕寬，數上疏，均不報。慈銘鬱鬱而卒，年六十六。

慈銘為文沉博絕麗，詩尤工，自成一家。性狷介，又口多雌黃。服其學者好之，憎其口者惡之。日有課記，每讀一書，必求其所蓄之深淺，致力之先後，而評騭之，務得其當，後進翕然大服。著有越縵堂文十卷，白華絳趺閣詩十卷、詞二卷，又日記數十冊。弟子著錄數百人，同邑陶方琦為最。
