張耒，字文潛，楚州淮陰人。幼穎異，十三歲能為文，十七時作《函關賦》，已傳人口。游學於陳，學官蘇轍愛之，因得從軾游，軾亦深知之，稱其文汪洋沖澹，有一倡三嘆之聲。

弱冠第進士，歷臨淮主簿、壽安尉、咸平縣丞。入為太學錄，范純仁以館閣薦試，遷秘書省正字、著作佐郎、秘書丞、著作郎、史館檢討。居三館八年，顧義自守，泊如也。擢起居舍人。紹聖初，請郡，以直龍圖閣知潤州。坐黨籍，徙宣州，謫監黃州酒稅，徙復州。徽宗立，起為通判黃州，知兗州，召為太常少卿，甫數月，復出知潁州、汝州。崇寧初，復坐黨籍落職，主管明道宮。初，耒在潁，聞蘇軾訃，為舉哀行服，言者以為言，遂貶房州別駕，安置於黃。五年，得自便，居陳州。

耒儀觀甚偉，有雄才，筆力絕健，於騷詞尤長。時二蘇及黃庭堅、晁補之輩相繼沒，耒獨存，士人就學者眾，分日載酒肴飲食之。誨人作文以理為主，嘗著論云：「自《六經》以下，至於諸子百氏騷人辯士論述，大抵皆將以為寓理之具也。故學文之端，急於明理，如知文而不務理，求文之工，世未嘗有也。夫決水於江、河、淮、海也，順道而行，滔滔汨汨，日夜不止，沖砥柱，絕呂梁，放於江湖而納之海，其舒為淪漣，鼓為波濤，激之為風飆，怒之為雷霆，蛟龍魚鱉，噴薄出沒，是水之奇變也。水之初，豈若是哉！順道而決之，因其所遇而變生焉。溝瀆東決而西竭，下滿而上虛，日夜激之，欲見其奇，彼其所至者，蛙蛭之玩耳。江、河、淮、海之水，理達之文也，不求奇而奇至矣。激溝瀆而求水之奇，此無見於理，而欲以言語句讀為奇，反覆咀嚼，卒亦無有，文之陋也。」學者以為至言。作詩晚歲益務平淡，效白居易體，而樂府效張籍。

久於投閑，家益貧，郡守翟汝文欲為買公田，謝不取。晚監南嶽廟，主管崇福宮，卒，年六十一。建炎初，贈集英殿修撰。