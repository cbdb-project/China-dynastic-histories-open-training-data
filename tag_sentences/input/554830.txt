王蒙氏，父子以名相屬。自舍尨以來，有譜次可考。舍尨生獨邏，亦曰細奴邏，高宗時遣使者入朝，賜錦袍。細奴邏生邏盛炎，邏盛炎生炎閣。武后時，盛炎身入朝，妻方娠，生盛邏皮，喜曰：「我又有子，雖死唐地足矣。」炎閣立，死開元時。弟盛邏皮立，生皮邏閣，授特進，封臺登郡王。炎閣未有子時，以閤羅鳳為嗣，及生子，還其宗，而名承閣，遂不改。

開元末，皮邏閣逐河蠻，取大和城，又襲大厘城守之，因城龍口，夷語山陂陀為「和」，故謂「大和」，以處閤羅鳳。天子詔賜皮邏閣名歸義。當是時，五詔微，歸義獨強，乃厚以利啖劍南節度使王昱，求合六詔為一。制可。歸義已並群蠻，遂破吐蕃，浸驕大。入朝，天子亦為加禮。又以破渳蠻功，馳遣中人冊為雲南王，賜錦袍、金鈿帶七事。於是徙治大和城。天寶初，遣閤羅鳳子鳳迦異入宿衛，拜鴻臚卿，恩賜良異。

七載，歸義死，閤羅鳳立，襲王，以其子鳳迦異為陽瓜州刺史。初，安寧城有五鹽井，人得煮鬻自給。玄宗詔特進何履光以兵定南詔境，取安寧城及井，復立馬援銅柱，乃還。

鮮於仲通領劍南節度使，卞忿少方略。故事，南詔嘗與妻子謁都督，過雲南，太守張虔陀私之，多所求丐，閤羅鳳不應。虔陀數詬靳之，陰表其罪。由是忿怨，反，發兵攻虔陀，殺之，取姚州及小夷州凡三十二。明年，仲通自將出戎、巂州，分二道進次曲州、靖州。閤羅鳳遣使者謝罪，願還所虜，得自新，且城姚州；如不聽，則歸命吐蕃，恐雲南非唐有。仲通怒，囚使者，進薄白厓城，大敗引還。閤羅鳳斂戰胔，築京觀，遂北臣吐蕃，吐蕃以為弟。夷謂弟「鐘」，故稱「贊普鐘」，給金印，號「東帝」。揭碑國門，明不得已而叛，嘗曰：「我上世世奉中國，累封賞，後嗣容歸之。若唐使者至，可指碑澡祓吾罪也。」會楊國忠以劍南節度當國，乃調天下兵凡十萬，使侍御史李宓討之，輦餉者尚不在。涉海而疫死相踵於道，宓敗於大和城，死者十八。亦會安祿山反，閤羅鳳因之取巂州會同軍，據清溪關，以破越析，梟於贈，西而降尋傳、驃諸國。

尋傳蠻者，俗無絲纊，跣履榛棘不苦也。射豪豬，生食其肉。戰，以竹籠頭如兜鍪。其西有裸蠻，亦曰野蠻，漫散山中，無君長，作檻舍以居。男少女多，無田農，以木皮蔽形，婦或十或五共養一男子。廣德初，鳳迦異築柘東城，諸葛亮石刻故在，文曰：「碑即僕，蠻為漢奴。」夷畏誓，常以石搘捂。

大歷十四年，閤羅鳳卒，以鳳迦異前死，立其孫異牟尋以嗣。異牟尋有智數，善撫眾，略知書。母李，獨錦蠻女也。獨錦蠻亦烏蠻種，在秦藏川南。天寶中，命其長為蹄州刺史。世與南詔婚聘。

異牟尋立，悉眾二十萬入寇，與吐蕃並力。一趨茂州，逾文川，擾灌口；一趨扶、文，掠方維、白壩；一侵黎、雅，叩邛郲關。令其下曰：「為我取蜀為東府，工伎悉送邏娑城，歲賦一縑。」於是進陷城聚，人率走山。德宗發禁衛及幽州軍以援東川，與山南兵合，大敗異牟尋眾，斬首六千級，禽生捕傷甚眾，顛踣厓峭且十萬。異牟尋懼，更徙苴咩城，築袤十五里，吐蕃封為日東王。

然吐蕃責賦重數，悉奪其險立營候，歲索兵助防，異牟尋稍苦之。故西瀘令鄭回者，唐官也，往巂州破，為所虜。閤羅鳳重其惇儒，號「蠻利」，俾教子弟，得棰搒，故國中無不憚。後以為清平官。說異牟尋曰：「中國有禮義，少求責，非若吐蕃惏刻無極也。今棄之復歸唐，無遠戍勞，利莫大此。」異牟尋善之，稍謀內附，然未敢發。亦會節度使韋皋撫諸蠻有威惠，諸蠻頗得異牟尋語，白於皋，時貞元四年也。皋乃遣諜者遺書，吐蕃疑之，因責大臣子為質，異牟尋愈怨。後五年，乃決策遣使者三人異道同趣成都，遺皋帛書曰：

異牟尋世為唐臣，曩緣張虔陀志在吞侮，中使者至，不為澄雪，舉部惶窘，得生異計。鮮於仲通比年舉兵，故自新無繇。代祖棄背，二蕃欺孤背約。神川都督論訥舌使浪人利羅式眩惑部姓，發兵無時，今十二年。此一忍也。天禍蕃廷，降釁蕭墻，太子弟兄流竄，近臣橫污，皆尚結贊陰計，以行屠害，平日功臣，無一二在。訥舌等皆冊封王；小國奏請，不令上達。此二忍也。又遣訥舌逼城於鄙，弊邑不堪。利羅式私取重賞，部落皆驚。此三忍也。又利羅式罵使者曰：「滅子之將，非我其誰？子所富當為我有。」此四忍也。

今吐蕃委利羅式甲士六十侍衛，因知懷惡不謬。此一難忍也。吐蕃陰毒野心，輒懷搏噬。有如媮生，實污辱先人，辜負部落。此二難忍也。往退渾王為吐蕃所害，孤遺受欺；西山女王，見奪其位；拓拔首領，並蒙誅刈；僕固志忠，身亦喪亡。每虜一朝亦被此禍。此三難忍也。往朝廷降使招撫，情心無二，詔函信節，皆送蕃廷。雖知中夏至仁，業為蕃臣，吞聲無訴。此四難忍也。

曾祖有寵先帝，後嗣率蒙襲王，人知禮樂，本唐風化。吐蕃詐紿百情，懷惡相戚。異牟尋願竭誠日新，歸款天子。請加戍劍南、西山、涇原等州，安西鎮守，揚兵四臨，委回鶻諸國，所在侵掠，使吐蕃勢分力散，不能為強，此西南隅不煩天兵，可以立功云。

且贈皋黃金、丹砂。皋護送使者京師，使者奏異牟尋請歸天子，為唐籓輔。獻金，示順革；丹，赤心也。德宗嘉之，賜以詔書，命皋遣諜往覘。

皋令其屬崔佐時至羊苴咩城。時吐蕃使者多在，陰戒佐時衣牂柯使者服以入。佐時曰：「我乃唐使者，安得從小夷服？」異牟尋夜迎之，設位陳燎，佐時即宣天子意。異牟尋內畏吐蕃，顧左右失色，流涕再拜受命。使其子閣勸及清平官與佐時盟點蒼山，載書四：一藏神祠石室，一沈西洱水，一置祖廟，一以進天子。乃發兵攻吐蕃使者殺之，刻金契以獻，遣曹長跼南羅、趙迦寬隨佐時入朝。

初，吐蕃與回鶻戰，殺傷甚，乃調南詔萬人。異牟尋欲襲吐蕃，陽示寡弱，以五千人行，許之。即自將數萬踵後，晝夜行，大破吐蕃於神川，遂斷鐵橋，溺死以萬計，俘其五王。乃遣弟湊羅棟、清平官尹仇寬等二十七人入獻地圖、方物，請復號南詔。帝賜賚有加，拜仇寬左散騎常侍，封高溪郡王。

明年夏六月，冊異牟尋為南詔王。以祠部郎中袁滋持節領使，成都少尹龐頎副之，崔佐時為判官；俱文珍為宣慰使，劉幽巖為判官。賜黃金印，文曰「貞元冊南詔印」。滋至大和城，異牟尋遣兄蒙細羅勿等以良馬六十迎之，金鍐玉珂，兵振鐸夾路陳。異牟尋金甲，蒙虎皮，執雙鐸韒。執矛千人衛，大象十二引於前，騎軍、徒軍以次列。詰旦，授冊，異牟尋率官屬北面立，宣慰使東向，冊使南向，乃讀詔冊。相者引異牟尋去位，跽受冊印，稽首再拜；又受賜服備物，退曰：「開元、天寶中，曾祖及祖皆蒙冊襲王，自此五十年。貞元皇帝洗痕錄功，復賜爵命，子子孫孫永為唐臣。」因大會其下，享使者，出銀平脫馬頭盤二，謂滋曰：「此天寶時先君以鴻臚少卿宿衛，皇帝所賜也。」有笛工、歌女，皆垂白，示滋曰：「此先君歸國時，皇帝賜胡部、龜茲音聲二列，今喪亡略盡，唯二人故在。」酒行，異牟尋坐，奉觴滋前，滋受觴曰：「南詔當深思祖考成業，抱忠竭誠，永為西南籓屏，使後嗣有以不絕也。」異牟尋拜曰：「敢不承使者所命。」滋還，復遣清平官尹輔酋等七人謝天子，獻鐸鞘、浪劍、鬱刃、生金、瑟瑟、牛黃、虎珀、氎、紡絲、象、犀、越睒統倫馬。鐸鞘者，狀如殘刃，有孔傍達，出麗水，飾以金，所擊無不洞，夷人尤寶，月以血祭之。鬱刃，鑄時以毒藥並治，取迎躍如星者，凡十年乃成，淬以馬血，以金犀飾鐔首，傷人即死。浪人所鑄，故亦名浪劍，王所佩者，傳七世矣。

異牟尋攻吐蕃，復取昆明城以食鹽池。又破施蠻、順蠻，並虜其王，置白厓城；因定磨些蠻，隸昆山西爨故地；破茫蠻，掠弄棟蠻、漢裳蠻，以實云南東北。

施蠻者，在鐵橋西北，居大施睒、斂尋睒。男子衣繒布；女分發直額，為一髻垂後，跣而衣皮。

順蠻本與施蠻雜居劍、共諸川。咩羅皮、鐸羅望既失邆川、浪穹，奪劍、共地，由是徙鐵橋，在劍睒西北四百里，號劍羌。

磨蠻、些蠻與施、順二蠻皆烏蠻種，居鐵橋、大婆、小婆、三探覽、昆池等川。土多牛羊，俗不澤，男女衣皮，俗好飲酒歌舞。

茫蠻本關南種，茫，其君號也，或呼茫詔。永昌之南有茫天連、茫吐薅、大睒、茫昌、茫鮓、茫施，大抵皆其種。樓居，無城郭。或漆齒，或金齒。衣青布短褲，露骭，以繒布繚腰，出其餘垂後為飾。婦人披五色娑羅籠。象才如牛，養以耕。

弄棟蠻，白蠻種也。其部本居弄棟縣鄙地，昔為褒州，有首領為刺史，誤殺其參軍，挈族北走。後散居磨些江側，故劍、共諸川亦有之。

漢裳蠻，本漢人部種，在鐵橋。惟以朝霞纏頭，餘尚同漢服。

十五年，異牟尋謀擊吐蕃，以邆川、寧北等城當寇路，乃峭山深塹修戰備，帝許出兵助力。又請以大臣子弟質於皋，皋辭。固請，乃盡舍成都，咸遣就學。且言：「昆明、巂州與吐蕃接，不先加兵，為虜所脅，反為我患。」請皋圖之。時唐兵比歲屯京西、朔方，大峙糧，欲南北並攻取故地。然南方轉餉稽期，兵不悉集。是夏，虜麥不熟，疫癘仍興，贊普死，新君立。皋揣虜未敢動，乃勸異牟尋：「緩舉萬全，愈於速而無功。今境上兵十倍往歲，且行營皆在巂州，扼西瀘吐蕃路，昆明、弄棟可以無虞。」異牟尋請期它年。

吐蕃大臣以歲在辰，兵宜出，謀襲南詔，閱眾治道，將以十月圍巂州。軍屯昆明凡八萬，皆命一歲糧。贊普以舅攘鄀羅為都統，遣尚乞力、欺徐濫鑠屯西貢川。異牟尋與皋相聞，皋命部將武免率弩士三千赴之，亢榮朝以萬人屯黎州，韋良金以二萬五千人屯巂州，約南詔有急，皆進軍，過俄準添城者，南詔供饋。吐蕃引眾五萬自曩貢川分二軍攻雲南，一軍自諾濟城攻巂州。異牟尋畏東蠻、磨些難測，懼為吐蕃鄉導，欲先擊之。皋報：「巂州實往來道，捍蔽數州，虜百計窺之，故嚴兵以守，屯壁相望，糧械處處有之，東蠻庸敢懷貳乎？」異牟尋乃檄東、磨些諸蠻內糧城中，不者悉燒之。吐蕃顒城將楊萬波約降，事洩，吐蕃以兵五千守，皋將擊破之。萬波與籠官拔顒城以來，徙其人二千於宿川。皋將扶忠義又取末恭城，俘系牛羊千計。贊普大將既煎讓律以兵距十貢川一舍而屯，國師馬定德率種落出降。西貢節度監軍野多輸煎者，贊普乞立贊養子，當從先贊普殉，亦詣忠義降。於是虜氣衰，軍不振。欺徐濫鑠至鐵橋，南詔毒其水，人多死，乃徙納川，壁而待。是年，虜霜雪早，兵無功還，期以明年。吐蕃苦唐、詔掎角，亦不敢圖南詔。皋令免按兵巂州，節級鎮守，雖南詔境亦所在屯戍。吐蕃懲野戰數北，乃屯三瀘水，遣論妄熱誘瀕瀘諸蠻，復城悉攝。悉攝，吐蕃險要也。蠻酋潛導南詔與皋部將杜毘羅狙擊。十七年春，夜絕瀘破虜屯，斬五百級。虜保鹿危山，毘羅伏以待，又戰，虜大奔。於時，康、黑衣大食等兵及吐蕃大酋皆降，獲甲二萬首。又合鬼主破虜於瀘西。

吐蕃君長共計，不得巂州，患未艾，常為兩頭蠻挾唐為輕重，謂南詔也。會虜薦饑，方葬贊普，調斂煩。至是，大料兵，率三戶出一卒，虜法為大調集。又聞唐兵三萬入南詔，乃大懼，兵戍納川、故洪、諾濟、臘、聿齎五城，欲悉師出西山、劍山，收巂州以絕南詔。皋即上言：「京右諸屯宜明斥候，蚤斂田，邠、隴焚萊，可困虜入。」皋遣將邢毘以兵萬人屯南、北路，趙昱萬人戍黎、雅州。異牟尋謂皋曰：「虜聲取巂州，實窺雲南，請武免督軍進羊苴咩。若虜不出者，請以來年二月深入。」時虜兵三萬攻鹽州，帝以虜多詐，疑繼以大軍，詔皋深鈔賊鄙，分虜勢。皋表：「賊精鎧多置南屯，今向鹽、夏非全軍，欲掠河曲黨項畜產耳」。俄聞虜破麟州，皋督諸將分道出，或自西山，或由平夷，或下隴陀和、石門，或徑神川、納川，與南詔會。是時，回鶻、太原、邠寧、涇原軍獵其北，劍南東川、山南兵震其東，鳳翔軍當其西；蜀、南詔深入，克城七，焚堡百五十所，斬首萬級，獲鎧械十五萬。圍昆明、維州不能克，乃班師。振武、靈武兵破虜二萬，涇原、鳳翔軍敗虜原州。惟南詔攻其腹心，俘獲最多。帝遣中人尹偕尉異牟尋。而吐蕃盛屯昆明、神川、納川自守。異牟尋比年獻方物，天子禮之。

列傳第一百四十七中　南蠻中

元和三年，異牟尋死，詔太常卿武少儀持節吊祭。子尋閣勸立，或謂夢湊，自稱「膘信」，夷語君也。改賜元和印章。明年死，子勸龍晟立，淫肆不道，上下怨疾。十一年，為弄棟節度王嵯巔所殺，立其弟勸利。詔少府少監李銑為冊立吊祭使。勸利德嵯巔，賜氏蒙，封「大容」，蠻謂兄為「容」。長慶三年，始賜印。是歲死，弟豐祐立。豐祐趫敢，善用其下，慕中國，不肯連父名。穆宗使京兆少尹韋審規持節臨冊。豐祐遣洪成酋、趙龍些、楊定奇入謝天子。

於是，西川節度使杜元穎治無狀，障候弛沓相蒙，時大和三年也。嵯巔乃悉眾掩邛、戎、巂三州，陷之。入成都，止西郛十日，慰賚居人，市不擾肆。將還，乃掠子女、工技數萬引而南，人懼自殺者不勝計。救兵逐，嵯巔身自殿，至大度河，謂華人曰：「此吾南境，爾去國，當哭。」眾號慟，赴水死者十三。南詔自是工文織，與中國埒。明年，上表請罪。比年使者來朝，開成、會昌間再至。

大中時，李琢為安南經略使，苛墨自私，以斗鹽易一牛。夷人不堪，結南詔將段酋遷陷安南都護府，號「白衣沒命軍」。南詔發硃弩佉苴三千助守。然朝貢猶歲至，從者多。杜悰自西川入朝，表無多內蠻傔，豐祐怒，即慢言索質子。會宣宗崩，使者告哀。是時，豐祐亦死，坦綽酋龍立，恚朝廷不吊恤；又詔書乃賜故王，以草具進使者而遣。遂僭稱皇帝，建元建極，自號大禮國。懿宗以其名近玄宗嫌諱，絕朝貢。乃陷播州。安南都護李鄠屯武州，咸通元年，為蠻所攻，棄州走。天子斥鄠，以王寬代之。明年，攻邕管，經略使李弘源兵少不能拒，奔巒州。南詔亦引去。詔殿中監段文楚為經略使，數改條約，眾不悅，以胡懷玉代之。南詔知邊人困甚，剽掠無有，不入寇。杜悰當國，為帝謀，遣使者吊祭示恩信，並詔驃信以名嫌，冊命未可舉，必易名乃得封。帝乃命左司郎中孟穆持節往，會南詔陷巂州，穆不行。

安南桃林人者，居林西原，七綰洞首領李由獨主之，歲歲戍邊。李琢之在安南也，奏罷防冬兵六千人，謂由獨可當一隊，遏蠻之入。蠻酋以女妻由獨子，七綰洞舉附蠻，王寬不能制。三年，以湖南觀察使蔡襲代之，發諸道兵二萬屯守，南詔怛畏不敢出。

會詔左庶子蔡京經制嶺南，忌襲功，有所欲，沮壞之，乃言：「南方自無虞，武夫幸功，多聚兵耗饋運，請還戍兵惜財用。」襲執不可，願留五千兵，累表不報。即極陳南詔伺隙久，有十必死狀。朝廷昏肆，不省也。京還奏，得意甚，復詔為宣慰安撫使。即建析廣州為嶺南東道，邕州為西道，以龔、象、藤、巖為隸州。乃拜京西道節度使。京褊忮貪克，峻條令，為砲熏刳斮法，下愁毒，為軍中所逐，走藤州，矯制作攻討使印，召鄉兵比道軍攻邕州，不克，眾潰，貶死崖州。以桂管觀察使鄭愚代節度。

南詔攻交州，進略安南，襲請救，發湖、荊、桂兵五千屯邕州。嶺南韋宙奏：「南詔必襲邕管，不先防近而圖遠，恐搗虛絕糧道，且深入。」乃詔襲按軍海門，詔鄭愚分兵御之。襲請濟師，以山南東道兵千人赴之。南詔酋將楊思僭、麻光高以兵六千薄城而屯。四年正月，攻益急，襲錄異牟尋盟言系矢上射入其營，不答。俄而城陷，襲闔宗死者七十人，幕府樊綽取襲印走度江。荊南兵入東郛苦戰，斬南詔二千級。是夜，蠻遂屠城。有詔諸軍保嶺南，更以秦州經略使高駢為安南都護。帝見輸發頻，罷游幸，不奏樂，宰相杜悰以為非是，止之。

南詔稍逼邕州，鄭愚自陳非將帥才，願更擇人。會康承訓自義成來朝，乃授嶺南西道節度使，發荊、襄、洪、鄂兵萬人從之。承訓辭兵寡，乃大興諸道兵五萬往。六月，置行交州於海門，進為都護府，調山東兵萬人益戍，以容管經略使張茵鎮之。因命經略安南，茵逗留不敢進。安南之陷，將吏遺人多客伏溪洞，詔所在招還救恤之，免安南賦入二年。

韋宙請分兵屯容、藤披蠻勢。五年，南詔回掠巂州以搖西南。西川節度使蕭鄴率屬蠻鬼主邀南詔大度河，敗之。明年，復來攻。會刺史喻士珍貪獪，陰掠兩林東蠻口縛賣之，以易蠻金，故開門降。南詔盡殺戍卒，而士珍遂臣於蠻。安南久屯，兩河銳士死瘴毒者十七，宰相楊收議罷北軍，以江西為鎮南軍，募強弩二萬建節度，且地便近，易調發。詔可。夏侯孜亦以張茵懦，不足事，悉以兵授高駢。駢以選士五千度江，敗林邑兵於邕州，擊南詔龍州屯，蠻酋燒貲畜走。酋龍遣楊緝思助酋遷共守安南，以範脆些為安南都統，趙諾眉為扶邪都統。七年六月，駢次交州，戰數勝，士酣鬥，斬其將張詮。李溠龍舉眾萬人降，拔波風三壁。緝思出戰，敗，還走城。士乘之，超堞入，斬酋遷、脆些、諾眉，上首三萬級，安南平。

初，酋龍遣清平官董成等十九人詣成都，節度使李福將廷見之，成辭曰：「皇帝奉天命改正朔，請以敵國禮見。」福不許。導譯五返，日旰士倦，議不決。福怒，命武士捽辱之，械系於館。俄而劉潼代福節度，即挺其系，表縱還。有詔召成等至京師，見別殿，賜物良厚，慰遣還國。

明年，酋龍使楊酋慶等來謝釋囚。初，李師望建言：「成都經手忽蠻事，曠日不能決，請析邛、蜀、嘉、眉、黎、雅、巂七州為定邊軍，建節度制機事，近且速。」天子謂然，即詔師望為節度使，治邛州。邛距成都才五舍，巂州最南，去邛乃千里，緩急首尾不相副，而師望利專制，諱不言。裒積無厭，私賄以百萬計。又欲激蠻怒，幸有功，乃殺酋慶等。既而戍士怒，將醢師望以逞，會召還，以竇滂代之。滂沓冒尤不法，誅責苛纖甚師望。時蠻役未興，而定邊已困。

酋龍怨殺其使，十年，乃入寇。以軍綴青溪關，密引眾伐木開道，徑雪岥，盛夏，卒凍死者二千人。出沐源，窺嘉州，破屬蠻，遂次沐源。滂遣兗海兵五百往戰，一軍覆。酋龍乃身自將，督眾五萬侵巂州，攻青溪關。屯將杜再榮絕大度河走，諸屯皆退保北涯。蠻攻黎州，詭服漢衣，濟江襲犍為，破之。裴回陵、榮間，焚廬舍，掠糧畜。薄嘉州，刺史楊忞與南詔夾江而軍，士攢射，蠻不得進，陰自上游濟，背擊王師，殺忠武將顏慶師，忞走，嘉州陷。明年正月，攻杜再榮，滂自勒兵戰。酋龍遣使者十輩請和，滂信之，語未半，蠻桴爭岸，噪而進。滂不知所為，將自殺，武寧將苗全緒止之，殊死戰，蠻稍卻，滂乃遁，全緒殿而行。黎州陷，人走匿山谷，蠻掠金帛不勝負。入自邛崍關，圍雅州，遂擊邛州。是冬，滂棄州，壁導江，儲貲峙械皆亡矣。

酋龍進攻成都，次眉州，坦綽杜元忠日夜教酋龍取全蜀。於是西川節度使廬耽遣其副王偃、中人張思廣約和，蠻強之使南面拜，然卒不見酋龍而還。蠻次新津，耽復遣副譚奉祀好言申約，蠻留之。耽畏援軍未集，即飛請天子降大使通好，以紓其深入。懿宗馳遣太僕卿支詳為和蠻使。

蠻本無謀，不能乘機會鼓行亟驅，但蚍結蠅營，忸鹵剽小利，處處留屯，故蜀孺老得扶攜悉入成都。闍里皆滿，戶所占地不得過一床，雨則冒箕盎自庇。城中井為竭，則共飲摩訶池，至爭捽溺死者，或欻沙取滴飲之。死不能具棺，即共坎瘞。故瀘州刺史楊慶復為耽治攻具、藺石，置牢城兵，八將主之，樹笓格，夜列炬照城，守具雄新。又選悍士三千，號「突將」，為長刀、巨撾斧，分左右番休，日隸於軍，士心侈欲鬥。而酋龍自雙流徐行，內欲報董成之辱，因紿耽請上介至軍議事。耽遣節度副使柳槃往見杜元忠議和，元忠妄言：「帝見耽，請具車蓋葆翣。」槃未能決，還。蠻以三百騎負幄幕來，大言曰：「供帳隋蜀王聽事，為驃信行在。」耽不許，乃馳去。

蠻稍前，傅外郛。於是游弈使王晝督援兵三千屯毘橋；竇滂亦以其軍自導江來，將與大軍掎角，然戰不甚力，小不勝即保廣漢。自以失定邊，覬成都陷，得薄其罪。會有詔斥徙，軍遂無功。

耽部將李自孝者，與刺史喻士珍善。士珍臣蠻，自孝陰與賊通，乃說耽城下蒔葦稻，瀦水頹城，舉府不之覺。蠻攻城，自孝守陴，樹麾以自表。麾所指，蠻輒攻之，為下所覺，耽殺自孝以徇。

城左有民樓肆，蠻俯射城中，耽募勇士燒之，器械俱盡。二月，蠻以雲梁、鵝車四面攻，士叫呼，鵝車未至，陴者以巨索鉤系，投膏炬，車焚，箱間蠻卒盡死。耽遣李、張察率突將戰城下，俘斬二千級。蠻徹民鄣落為蓬籠如車軬，下設枕木，推而前，不及城丈，匿蠻其內以穴墉。楊忞以坰貯糞沈潑蠻，蠻不能處；注以鐵液，蓬籠皆火。然南詔負眾，益治器械，斧兵晝夜有聲，將擊錦樓，眾失色。耽遣將出，三面苦戰，蠻引卻。蠻利夜晦，輒薄城，聞呼嘯，眾齊奮。城上施鐵籠千炬，賊來不得隱，屯夫終夜哄，蠻不能侵。

支詳遣諜與約好，且謂耽毋多殺以速蠻和。是時，傳言救師至，城中合噪開門，士爭出迎軍，南詔搏戰不解。日入，判官程克裕以北門兵二千乘之，蠻乃走。耽猶遺之書，謝不得已交兵，且請和。士脫鎧迎支詳，詳陳所齎，植二旗，署曰「賜雲南幣物」。謂蠻使者曰：「天子詔雲南和解，而兵薄成都，奈何？請退舍撤警以修好。」或勸詳：「蠻多詐，毋入死地。」詳不行。蠻復圍成都，夜穿西北隅，犁旦乃覺，即頹茭火於壖，蠻皆死穴中。以鐵絙曳雲輣僕之，燎作，少選盡，益固守。

是時，帝遣東川節度使顏慶復為大度河制置、劍南應接使，兵次新都，博野將曾元裕敗蠻兵，斬二千級。南詔騎數萬晨壓官軍以騁，大將宋威以忠武兵戰，斬首五千，獲馬四百尾。南詔退屯星宿山，威進戍沱江。酋龍遣酋望至支詳所請和，詳曰：「今列城固守，北軍望功，歸語而主，審自度。」耽遣銳將趣蠻壁燒攻具，殺二千人，為南詔所躡，卻而潰。蠻聞鳳翔、山南軍且來，乃迎戰毘橋，不勝，趨沱江，為伏士所擊，又敗。城中出突將，夜火蠻營，酋龍、坦綽身督戰。後三日，王師奪升遷梁，蠻大敗，夜燒亭傳，乘火所向，雨矢射王師。威疏軍行，向矢所發叢射之。兩軍不能決，各解去。酋龍知不敵，夜徹營南奔，至雙流，江無梁，計窮，將赴水死，或止之曰：「今北軍與成都兵合，若來追，我無類矣。不如偽和以紓急；不然，死未晚。」乃來請。三日梁成而濟，即斷梁，按隊緩驅。黎州刺史嚴師本收散卒保邛州，酋龍懼，圍二日去。蠻俘華民，必劓耳鼻已，縱之，既而居人刻木為耳鼻者什八。

慶復之來，眾以其弟慶師死於蠻，必甘心。及成都不破，以己功輕，乃按軍廣溪，縱殘寇，人人切齒。初，成都無隍塹，乃教耽浚隍，廣三丈，作戰棚於埤，列左右屯營，營別五區。區卒五十，蒔皁莢夾壕，後三年合拱。又為大■連弩。自是南詔憚之。

酋龍年少嗜殺戮，親戚異己者皆斬，兵出無寧歲，諸國更讎忿，屢覆眾，國耗虛。蜀之役，男子十五以下悉發，婦耕以餉軍。

十四年，坦綽復寇蜀，絙舟大度河以濟，為刺史黃景復擊卻之。眾循河而南，夜桴上流兵，夾攻瀕水諸屯，景復敗，走還黎州。蠻躡追，為景復所敗。會蠻踵來，還攻大度河，僕旗息鼓，請曰：「坦綽欲上書天子白冤事。」戍兵信之，不戰。橋成而濟，黎州陷。遂攻雅州，擊定邊軍，卒潰入邛州。成都大震，人亡入玉壘關，士乘城。坦綽遣使者王保城等四十人齎驃信書遺節度使牛叢，欲假道入朝，請憩蜀王故殿。叢欲許之，楊慶諫曰：「蠻無信，彼禮屈辭甘，詐我也。請斬其使，留二人還書。」叢因責之曰：「詔王之祖，六詔最小夷也。天子錄其勤，合六詔為一，俾附庸成都，名之以國，許子弟入太學，使習華風，今乃自絕王命。且雀蛇犬馬，猶能報德，王乃不如蟲鳥乎？比成都以武備未修，故令爾突我疆埸。然毘橋、沱江之敗，積胔附城，不四年復來。今吾有十萬眾，舍其半未用。以千人為軍。十軍為部，驍將主之。凡部有強弩二百，鎛斧輔之；勁弓二百，越銀刀輔之；長戈二百，掇刀輔之；短矛二百，連錘輔之。又軍四面，面有鐵騎五百。悉收芻薪、米粟、牛馬、犬豕，清野待爾。吾又能以旁騎略爾樵採。我日出以一部與爾戰，部別二番，日中而代；日昃一部至，以夜屯，月明則戰，黑則休，夜半而代。凡我兵五日一殺敵，爾乃晝夜戰，不十日，懵且死矣。州縣繕甲厲兵，掎角相從，皆蠻之深讎，雖女子能齽齘薄賊，況強夫烈士哉！爾祖嘗奴事西蕃，為爾仇家，今顧臣之，何恩讎之戾邪？蜀王故殿，先世之寶宮，非邊夷所宜舍，神怒人憤，驃信且死！」叢猶火郊民室廬觀閣，嚴兵為固守計。坦綽至新津而還，回寇黔中，經略使秦匡謀懼，奔荊南。會僖宗立，遣金吾將軍韓重持節往使。俄攻黎州，景復擊走之。乾符元年，劫略巂、雅間，破黎州，入邛崍關，掠成都，成都閉三日，蠻乃去。

詔徙天平軍高駢領西川節度使，乃奏：「蠻小醜，勢易制。而蜀道險，館餉窮覂。今左神策所發長武、河東兵多，用度繁廣。且彼皆扼制羌戎，不可以弛備。」詔乃罷長武等兵。駢至不淹月，閱精騎五千，逐蠻至大度河，奪鎧馬，執酋長五十斬之，收邛崍關，復取黎州，南詔遁還。駢召景復責大度河之敗，斬以徇。戍望星、清溪等關。南詔懼，遣使者詣駢結好，而踵出兵寇邊，駢斬其使。初，安南經略判官杜驤為蠻所俘，其妻，宗室女也，故酋龍使奉書丐和。駢答曰：「我且將百萬眾至龍尾城問爾罪。」酋龍大震。自南詔叛，天子數遣使至其境，酋龍不肯拜，使者遂絕。駢以其俗尚浮屠法，故遣浮屠景仙攝使往，酋龍與其下迎謁且拜，乃定盟而還。遣清平官酋望趙宗政、質子三十入朝乞盟，請為兄弟若舅甥。詔拜景仙鴻臚卿、檢校左散騎常侍。駢結吐蕃尚延心、嗢末魯耨月等為間，築戎州馬湖、沐源川、大度河三城，列屯拒險，料壯卒為平夷軍，南詔氣奪。酋龍恚，發疽死，偽謚景莊皇帝。子法嗣，改元貞明、承智、大同，自號大封人。

法年少，好畋獵酣逸，衣絳紫錦罽，鏤金帶。國事顓決大臣。乾符四年，遣陀西段羌寶詣邕州節度使辛讜請修好，詔使者答報。未幾，寇西川，駢奏請與和親，右諫議大夫柳韜、吏部侍郎崔澹醜其事，上言：「遠蠻畔逆，乃因浮屠誘致，入議和親，垂笑後世。駢職上將，謀乘謬，不可從。」遂寢。蠻使者再入朝議和親，而駢徙荊南，持前請不置。宰相鄭畋、廬攜爭不決，皆賜罷。

辛讜遣幕府徐云虔攝使者往覘。到善闡府，見騎數十，曳長矛，擁絳服少年，硃繒約發。典客伽陀酋孫慶曰：「此驃信也。」問天子起居，下馬揖客，取使者佩刀視之，自解左右鈕以示。乃除地剚三丈版，命左右馳射。每一人射，法束馬逐以為樂，數十發止。引客就幄，侲子捧瓶盂，四女子侍樂飲，夜乃罷。又遣問客《春秋》大義，送使者還。

是時，駢徙節鎮海，劾澹等沮議，帝蒙弱不能曉，下詔尉解。西川節度使崔安潛上言：「蠻蓄鳥獸心，不識禮義，安可以賤隸尚貴主，失國家大體？澹等議可用。臣請募義征子，率十戶一保，願發山東銳兵六千戍諸州，比五年，蠻可為奴。」久之，帝手詔問安潛和親事，答曰：「雲南姚州譬一縣，中國何資於彼而遣重使，加厚禮？彼且妄謂朝廷畏怯無能為，脫有它請，陛下何以待之？且天宗近屬，不可下小蠻夷。臣比移書，不言舅甥，黜所僭也。有如蠻使者不復至，當遣諜人伺其隙，可以得志。」

南詔知蜀強，故襲安南，陷之，都護曾袞奔邕府，戍兵潰。會西川節度使陳敬瑄申和親議，時廬攜復輔政，與豆廬彖皆厚駢，乃譎說帝曰：「陛下初即位，遣韓重使南詔，將官屬留蜀期年，費不貲，蠻不肯迎。及駢節度西川，招嗢末，繕甲訓兵，蠻夷震動，遣趙宗政入獻，見天子，附驃信再拜；雲虔之使，驃信答拜。其於禮不為少。宣宗皇帝收三州七關，平江、嶺以南，至大中十四年，內庫貲積如山，戶部延資充滿，故宰相敏中領西川，庫錢至三百萬緡，諸道亦然。咸通以來，蠻始叛命，再入安南、邕管，一破黔州，四盜西川，遂圍廬耽，召兵東方，戍海門，天下騷動，十有五年，賦輸不內京師者過半，中藏空虛，士死瘴厲，燎骨傳灰，人不念家，亡命為盜，可為痛心！前年留宗政等，南方無虞，及遣還，彼猶冀望。蒙法立三年，比兵不出要防，其蓄力以間我虞。今朝廷府庫匱，甲兵少，牛叢有北兵七萬，首尾奔沖不能救，況安南客戍單寡，涉冬寇禍可虞。誠命使者臨報，縱未稱臣，且伐其謀，外以縻服蠻夷，內得蜀休息也。」帝謂然，乃以宗室女為安化長公主許婚。拜嗣曹王龜年宗正少卿，為雲南使，大理司直徐云虔副之；內常侍劉光裕為雲南內使，霍承錫副之。及還，具言驃信誠款，以為敬瑄功，故進檢校司空，賜一子官。

法遣宰相趙隆眉、楊奇混、段義宗朝行在，迎公主。高駢自揚州上言：「三人者，南詔心腹也，宜止而鴆之，蠻可圖也。」帝從之。隆眉等皆死，自是謀臣盡矣，蠻益衰。中和元年，復遣使者來迎主，獻珍怪氈罽百床，帝以方議公主車服為解。後二年，又遣布燮楊奇朋友肱來迎，詔檢校國子祭酒張譙為禮會五禮使，徐云虔副之，宗正少卿嗣虢王約為婚使。未行，而黃巢平，帝東還，乃歸其使。

法死，偽謚聖明文武皇帝。子舜化立，建元中興。遣使款黎州修好，昭宗不答。後中國亂，不復通。

先是，有時傍、矣川羅識二族，通號「八詔」。時傍母，歸義女也。其女復妻閤羅鳳。初，咩羅皮之敗，時傍入居厓川州，誘上浪千餘，勢稍張，為閣羅所猜，徙置白厓城。後與矣川羅識詣神川都督求自立為詔，謀洩被殺。矣川羅識奔神川，都督送之羅些城。

蒙巂詔，最大。其王巂輔首死，無子，弟佉陽照立。佉陽照死，子照原立，喪明，子原羅質南詔。歸義欲並國，故歸其子原羅，眾果立之。居數月，使人殺照原，逐原羅，遂有其地。

越析詔，或謂磨些詔，居故越析州，西距曩蔥山一日行。貞元中，有豪酋張尋求烝其王波沖妻，因殺波沖。劍南節度使召尋求至姚州，殺之。部落無長，以地歸南詔。

波沖兄了于贈持王所寶鐸鞘東北度瀘，邑於龍佉河，才百里，號雙舍。使部酋楊墮居河東北。歸義樹壁侵於贈，不克。閤羅鳳自請往擊楊墮，破之，於贈投瀘死。得鐸鞘，故王出軍必雙執之。

浪穹詔，其王豐時死，子羅鐸立。羅鐸死，子鐸羅望立，為浪穹州刺史，與南詔戰，不勝，挈其部保劍川，更稱劍浪。死，子望偏立。望偏死，子偏羅矣立。偏羅矣死，子羅君立。貞元中，南詔擊破劍川，虜羅君，徙永昌。凡浪穹，邆睒、施浪，皛謂之浪人，亦稱「三浪」。

邆睒詔，其王豐咩，初據邆睒，為御史李知古所殺。子咩羅皮自為邆川州刺史，治大厘城，歸義襲敗之，復入邆睒，與浪穹、施浪合拒歸義。既戰，大敗，歸義奪邆睒，咩羅皮走保野共川。死，子皮羅鄧立。皮羅鄧死，子鄧羅顛立。鄧羅顛死，子顛文托立。南詔破劍川，虜之。徙永昌。

施浪詔，其王施望欠居矣苴和城。有施各皮者，亦八詔之裔，據石和城。閤羅鳳攻虜之，而施望欠孤立，故與咩羅皮合攻歸義，不勝。歸義以兵脅降其部，施望欠以族走永昌，獻其女遺南詔丐和，歸義許之，度蘭江死。弟望千走吐蕃，吐蕃立為詔，納之劍川，眾數萬。望千死，子千旁羅顛立。南詔破劍川，千旁羅顛走瀘北。三浪悉滅，唯千旁羅顛及矣川羅識子孫在吐蕃。

贊曰：唐之治不能過兩漢，而地廣於三代，勞民費財，禍所繇生。晉獻公殺嫡，賊二公子，號為暗君。明皇一日殺三庶人，昏蔽甚矣。鳴呼！父子不相信，而遠治閤羅鳳之罪，士死十萬，當時冤之。懿宗任相不明，籓鎮屢畔，南詔內侮，屯戍思亂，龐勛乘之，倡戈橫行。雖兇渠殲夷，兵連不解，唐遂以亡。《易》曰：「喪牛於易。」有國者知戒西北之虞，而不知患生於無備。漢亡於董卓，而兵兆於冀州；唐亡於黃巢，而禍基於桂林。《易》之意深矣！
