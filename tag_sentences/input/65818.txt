明珠，字端範，納喇氏，滿洲正黃旗人，葉赫貝勒金臺石孫。父尼雅哈，當太祖滅葉赫，來降，授佐領。明珠自侍衛授鑾儀衛治儀正，遷內務府郎中。康熙三年，擢總管。五年，授弘文院學士。七年，命閱淮、揚河工，議復興化白駒場舊閘，鑿黃河北岸引河。旋授刑部尚書。改都察院左都御史，充經筵講官。十一年，遷兵部尚書。十二年，上幸南苑，閱八旗甲兵於晾鷹臺。明珠先布條教使練習之，及期，軍容整肅，上嘉其能，因著為令。

康熙初，南疆大定，留重兵鎮之：吳三桂雲南，尚可喜廣東，耿精忠福建。十餘年，漸跋扈，三桂尤驕縱。可喜亦憂之，疏請撤藩，歸老海城。精忠、三桂繼請。上召諸大臣詢方略，戶部尚書米思翰、刑部尚書莫洛等主撤，明珠和之。諸大臣皆默然。上曰：「三桂等蓄謀久，不早除之，將養癰成患。今日撤亦反，不撤亦反，不若先發。」因下詔許之。三桂遂反，精忠及可喜子之信皆叛應之。時爭咎建議者，索額圖請誅之。上曰：「此出自朕意，他人何罪？」明珠由是稱上旨。十四年，調吏部尚書。十六年，授武英殿大學士，屢充實錄、方略、一統志、明史諸書總裁，累加太子太師。迨三叛既平，上諭廷臣以前議撤藩，惟明珠等能稱旨，且曰：「當時有請誅建議者，朕若從之，皆含冤泉壤矣！」

明珠既擅政，簠簋不飭，貨賄山積。佛倫、餘國柱其黨也，援引致高位。靳輔督南河，主築堤束水，下游不濬自通。于成龍等議濬下游，與異議。輔興屯田，議者謂不便於民，多不右輔，明珠獨是其議。蔡毓榮、張汧皆明珠所薦引者也，迨得罪按治，恐累舉者，傅輕比，上諭斥，始定。與索額圖互植黨相傾軋。索額圖生而貴盛，性倨肆，有不附己者顯斥之，於朝士獨親李光地。明珠則務謙和，輕財好施，以招來新進，異己者以陰謀陷之，與徐乾學等相結。索額圖善事皇太子，而明珠反之，朝士有侍皇太子者，皆陰斥去。薦湯斌傅皇太子，即以傾斌。會天久不雨，光地所薦講官德格勒明易，上命筮，得夬，因陳小人居鼎鉉，天屯其膏，語斥明珠。事具德格勒傳。

二十七年，御史郭琇疏劾：「明珠、國柱背公營私，閣中票擬皆出明珠指麾，輕重任意。國柱承其風旨，即有舛錯，同官莫敢駁正。聖明時有詰責，漫無省改。凡奉諭旨或稱善，明珠則曰『由我力薦』；或稱不善，明珠則曰『上意不喜，我從容挽救』；且任意附益，市恩立威，因而要結群心，挾取貨賄。日奏事畢，出中左門，滿、漢部院諸臣拱立以待，密語移時，上意罔不宣露。部院事稍有關系者，必請命而行。明珠廣結黨羽，滿洲則佛倫、格斯特及其族侄富拉塔、錫珠等，凡會議會推，力為把持；漢人則國柱為之囊橐，督撫藩臬員缺，國柱等展轉徵賄，必滿欲而後止。康熙二十三年學道報滿應升者，率往論價，缺皆預定。靳輔與明珠交結，初議開下河，以為當任輔，欣然欲行。及上欲別任，則以于成龍方沐上眷，舉以應命，而成龍官止按察使，題奏權仍屬輔，此時未有阻撓意也。及輔張大其事，與成龍議不合，乃始一力阻撓。明珠自知罪戾，對人柔顏甘語，百計款曲，而陰行鷙害，意毒謀險。最忌者言官，惟恐發其奸狀，考選科道，輒與訂約，章奏必使先聞。當佛倫為左都御史，見御史李興謙屢疏稱旨，吳震方頗有彈劾，即令借事排陷。明珠智術足以彌縫罪惡，又有國柱奸謀附和，負恩亂政。伏冀立加嚴譴。」

疏入，上諭吏部曰：「國家建官分職，必矢志精白，大法小廉。今在廷諸臣，自大學士以下，惟知互相結引，徇私傾陷。凡遇會議，一二倡率於前，眾附和於後，一意詭隨。廷議如此，國是何憑？至於緊要員缺，特令會同推舉，原期得人，亦欲令被舉者警心滌慮，恐致累及舉者，而貪黷匪類，往往敗露。此皆植黨納賄所致。朕不忍加罪大臣，且用兵時有曾著勞績者，免其發覺。罷明珠大學士，交領侍衛內大臣酌用。」未幾，授內大臣。後從上征噶爾丹，督西路軍餉，敘功復原級。

明珠自罷政後，雖權勢未替，然為內大臣者二十年，竟不復柄用。四十七年，卒。子性德、揆敘自有傳。
