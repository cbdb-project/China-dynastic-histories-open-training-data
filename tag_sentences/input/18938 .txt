黃震，字東發，慶元府慈溪人。寶祐四年登進士第，調吳縣尉。吳多豪勢家，告私債則以屬尉，民多饑凍窘苦，死尉卒手。震至，不受貴家告。府檄攝其縣。及攝長洲、華亭，皆有聲。

浙東提舉常平王華甫闢主管帳司文字。時錢庚孫守常，朱熠守平江，吳君擢守嘉興，皆倚嬖幸厲民。華甫病革，強起劾罷三人，震贊之也。沿海制置司闢乾辦、提領浙西鹽事，不就。改闢提領鎮江轉般倉分司。公田法行，改提領官田所，言不便，不聽，復轉般倉職。

入為點校贍軍激賞酒庫所檢察官。擢史館檢閱，與修寧宗、理宗兩朝《國史》、《實錄》。輪對，言當時之大弊，曰民窮，曰兵弱，曰財匱，曰士大夫無恥。乞罷給度僧人道士牒，使其徒老死即消弭之，收其田入，可以富軍國，紓民力。時宮中建內道場，故首及此。帝怒，批降三秩，即出國門。用諫官言，得寢。

出通判廣德軍。初，孝宗頒朱熹社倉法於天下，而廣德則官置此倉。民困於納息，至以息為本，而息皆橫取，民窮至自經。人以為熹之法，不敢議。震曰：「不然。法出於堯、舜、三代聖人，猶有變通，安有先儒為法，不思救其弊耶？況熹法，社倉歸之於民，而官不得與。官雖不與，而終有納息之患。」震為別買田六百畝，以其租代社倉息，約非兇年不貸，而貸者不取息。

郡有祠山廟，歲合江、淮之民禱祈者數十萬，其牲皆用牛。郡惡少挾兵刃舞牲迎神為常，鬥爭致犯法。其俗又有自嬰桎梏、自拷掠以徼福者。震見，問之，乃兵卒。責自狀其罪，卒曰：「本無罪。」震曰：「爾罪多，不敢對人言，特告神以免罪耳。」杖之示眾。又其俗有所謂埋藏會者，為坎於庭，深、廣皆五尺，以所祭牛及器皿數百納其中，覆以牛革，封鐍一夕，明發視之，失所在。震以為妖，而殺牛淫祀非法，言之諸司，禁絕之。郡守賈蕃世以權相從子驕縱不法，震數與爭論是非，蕃世積不堪，疏震撓政，坐解官。

尋通判紹興府，獲海寇，僇之。撫州饑起，震知其州，單車疾馳，中道約富人耆老集城中，毋過某日。至則大書「閉糶者藉，強糴者斬」揭於市，坐驛舍署文書，不入州治，不抑米價，價日損。親煮粥食餓者。請於朝，給爵賞旌勞者，而後入視州事。轉運司下州糴米七萬石，震曰：「民生蹶矣，豈宜重困之！」以沒官田三莊所入應之。若補刻《六經》、《儀禮》，修復朱熹祠，樹晏殊里門曰「舊學坊」，制祭社稷器，復風雷祀，勸民種麥，禁競渡船，焚千三百餘艘，用其丁鐵創軍營五百間，皆善政也。

詔增秩，遂升提舉常平倉司。舊有結關拒逮捕事系郡獄二十有八年，存者十無三四，以事關尚書省，無敢決其獄者，以結關為作亂也。震謂結關猶他郡之結甲也，非作亂比，況已經數赦，於是皆釋之。新城與光澤地犬牙相入，民夾溪而處，歲常忿鬥爭漁。會知縣事蹇雄為政擾民，因相結拒，起焚掠。震乃劾罷雄，諭其民散去。初，常平有慈幼局，為貧而棄子者設，久而名存實亡。震謂收哺於既棄之後，不若先其未棄保全之。乃損益舊法，凡當免而貧者，許里胥請於官贍之，棄者許人收養，官出粟給所收家，成活者眾。震論役法，先令縣核民產業，不使下戶受抑於上戶。大興水利，廢陂、壞堰及為豪右所占者，復之。

改提點刑獄，決滯獄，清民訟，赫然如神明。有貴家害民，震按之，貴家怨。又強發富人粟與民，富人亦怨。御史中丞陳堅以讒者言，劾震去，讒者，乃怨震者也。遂奉雲臺祠。賈似道罷相，以宗正寺簿召，將與俞浙並為監察御史，有內戚畏震直，止之，而浙亦以直言去。

移浙東提舉常平，鎮安饑民，折盜賊萌芽。時皇叔大父福王與芮判紹興府，遂兼王府長史。震奏曰：「朝廷之制，尊卑不同，而紀綱不可紊。外雖藩王，監司得言之。今為其屬，豈敢察其非，奈何自臣復壞其法？」固不拜長史。命進侍左郎官及宗正少卿，皆不拜。

震嘗告人曰：「非聖人之書不可觀，無益之詩文不作可也。」居官恆未明視事，事至立決。自奉儉薄，人有急難，則周之，不少吝。所著《日抄》一百卷。卒，門人私謚曰文潔先生。
