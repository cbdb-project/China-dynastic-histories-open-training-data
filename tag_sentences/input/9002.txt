太宗神功聖德文武皇帝諱炅，初名匡乂，改賜光義，即位之二年改今諱，宣祖第三子也，母曰昭憲皇后杜氏。初，後夢神人捧日以授，已而有娠，遂生帝於浚儀官舍。是夜，赤光上騰如火，閭巷聞有異香，時晉天福四年十月七日甲辰也。帝幼不群，與他兒戲，皆畏服。及長，隆準龍顏，望之知為大人，儼如也。性嗜學，宣祖總兵淮南，破州縣，財物悉不取，第求古書遺帝，恆飭厲之，帝由是工文業，多藝能。仕周至供奉官都知。太祖即位，以帝為殿前都虞候，領睦州防禦使。親征澤、潞，帝以大內點檢留鎮，尋領泰寧軍節度使。征李重進，為大內都部署，加同平章事、行開封尹，再加兼中書令。徵太原，改東都留守，別賜門戟，封晉王，序班宰相上。

開寶九年冬十月癸丑，太祖崩，帝遂即皇帝位。乙卯，大赦，常赦所不原者咸除之。丙辰，群臣表請聽政，不許。丁巳，宰相薛居正等固請，乃許，即日移御長春殿。庚申，以弟廷美為開封尹兼中書令，封齊王；先帝子德昭為永興軍節度使兼侍中，封武功郡王；德芳為山南西道節度使、興元尹、同平章事。薛居正加左僕射，沈倫加右僕射，盧多遜為中書侍郎，曹彬仍樞密使，並同平章事。楚昭輔為樞密使，潘美為宣徽南院使，內外官進秩有差。詔茶、鹽、榷酤用開寶八年額。十一月癸亥朔，帝不視朝。甲子，追冊故尹氏為淑德皇后，越國夫人符氏為懿德皇后。戊辰，罷州縣奉戶。庚午，詔諸道轉運使察州縣官吏能否，第為三等，歲終以聞。命諸州大索知天文術數人送闕下，匿者論死。乙亥，命權知高麗國事王伷為高麗國王。癸未，幸相國寺。己丑，遣著作郎馮正、佐郎張□巳使契丹告哀。詔文武官由譴累不齒者，有司毋得更論前過。十二月己亥，置直舍人院。甲寅，禦乾元殿受朝，樂縣而不作。大赦，改是歲為太平興國元年。命太祖子及齊王廷美子並稱皇子，女並稱皇女。丁巳，置三司副使。戊午，契丹遣使來賻。己未，幸講武池，遂幸玉津園。庚申，節度使趙普、向拱、張永德、高懷德、馮繼業、張美、劉廷讓來朝。

二年春正月壬戌，以大行殯，不視朝。丙寅，禁居官出使者行商賈事。戊辰，親試禮部舉人。甲戌，上大行皇帝謚曰英武聖文神德，廟號太祖。丙子，幸相國寺，還，御東華門觀燈。庚辰，閱禮部貢士十舉至十五舉者百二十人，並賜出身。戊子，命邕州廣源州酋長坦坦綽儂民富為檢校司空、御史大夫、上柱國。辛卯，幸講武池。置江南榷茶場。二月甲午，契丹遣使來賀即位及正旦。吳越國遣使來貢。罷南唐鐵錢。庚子，帝改名炅。壬寅，大宴崇德殿，不作樂。乙巳，幸新鑿池，遂幸講武池，宴射玉津園。丁未，占城國遣使來貢。己酉，令江南諸州鹽先通商處悉禁之。戊午，幸太平興國寺，遂幸造船務。還，幸建隆觀。三月壬戌朔，始立試官銜選限。己卯，以河陽節度使趙普為太子少保。己丑，幸開寶寺。置威勝軍。禁江南諸州銅。許契丹互市。夏四月辛卯，大食國遣使來貢。丁酉，契丹遣使來會葬。乙卯，葬太祖於永昌陵。五月壬戌，河南法曹參軍高丕、伊闕縣主簿翟嶙、鄭州滎澤令申廷溫坐不勤事，並免。癸亥，向拱、張永德、張美、劉廷讓皆罷節鎮，為諸衛上將軍。乙丑，幸新水磑，遂幸玉津園宴射。丙寅，詔繼母殺子及婦者同殺人論。庚午，宴崇德殿，不作樂。遣辛仲甫使契丹。甲戌，以十月七日為乾明節。己卯，祔太祖神主於廟，以孝明皇后王氏配，又以懿德皇后符氏、淑德皇后尹氏祔別廟。庚辰，詔作北帝宮於終南山。癸未，幸新水磑，遂宴射玉津園。六月辛卯朔，白龍見邠州要策池中。乙卯，幸開寶寺，遂幸飛龍院，賜從官馬。是月，磁州保安等縣墨蟲生，食桑葉殆盡。穎州大水。秋七月庚午，詔諸庫藏敢變權衡以取羨餘者死。癸未，鉅鹿、沙河步屈食桑、麥，河決滎澤、頓丘、白馬、溫縣。閏月己亥，幸白鶻橋，臨金水河。己酉，河溢開封等八縣，害稼。甲寅，詔發潭州兵擊梅山洞賊。丁巳，有司上閏年輿地版籍之圖。令支郡得專奏事。八月癸亥，黎州兩林蠻來貢。乙丑，平海軍節度使陳洪進來朝。癸酉，以觀燈，遂幸相國寺。戊寅，詔作祟聖殿。是月，陜、澶、道、忠、壽諸州大水，鉅鹿步蝻生，景城縣雹。九月乙未，幸弓箭院，遂幸新修三館。壬寅，幸新水磑，遂幸西御園宴射。丁未，渤尼國遣使來貢，山後兩林蠻來獻馬。辛亥，幸講武臺大閱。容州初貢珠。乙卯，鎮海、鎮東軍節度使錢惟濬來朝。丙辰，狩近郊。丁巳，吳越王遣使乞呼名，不允。是月，興州江水溢，濮州大水，汴水溢。

冬十月戊午朔，賜百官及在外將校、長吏冬服。辛酉，契丹來賀乾明節。己巳，幸京城西北，觀衛士與契丹使騎射，遂宴苑中。己巳，群臣請舉樂，表三上，從之。丙子，詔禁天文卜相等書，私習者斬。辛巳，畋近郊。初榷酒酤。十一月丁亥朔，日有食之，既。庚寅，日南至，帝始受朝。甲午，遣李瀆等賀契丹正旦。丁酉，禁江南諸州新小錢，私鑄者棄市。癸丑，幸御龍弓箭直營，賜軍士錢帛有差。十二月丁巳朔，試諸州所送天文術士，隸司天臺，無取者黥配海島。庚午，畋近郊。癸酉，詔定晉州礬法，私煮及私販易者罪有差。辛巳，幸新水磑。高麗國王使其子元輔來賀即位。

三年春正月丙戌朔，不受朝，群臣詣閣賀。庚寅，殿直霍瓊坐募兵劫民財，腰斬。甲午，浚汾河。雅州西山野川路蠻來朝。戊戌，開襄、漢漕渠，渠成而水不上，卒廢。己亥，光祿丞李之才坐擅入酒邀同列飲殿中，除名。庚子，罷陳州蔡河舟算。辛丑，浚廣濟、惠民及蔡三河，治黃河堤。乙巳，浚汴口。己酉，命修《太祖實錄》。辛亥，命群臣禱雨。癸丑，京畿雨足。二月丙辰，幸鄭國公主第。以三館新修書院為崇文院。丁巳，詔班諸州錄事、縣令、簿尉歷子合書式。甲子，罷昌州七井虛額鹽。丙寅，泗州錄事參軍徐璧坐監倉受賄出虛券，棄市。辛未，幸西綾錦院，命近臣觀織室機杼，還，幸崇文院觀書。詔鑿金明池。甲申，禁沿邊諸郡闌出銅錢。制西京新修殿名。三月乙酉朔，貝州清河民田祚十世同居，詔旌其門閭，復其家。辛丑，監海門戍、殿直武裕坐奸贓棄市。壬寅，秦州言，戎酋王泥豬寇八狼戍，巡檢劉崇讓擊敗之，梟其首以徇。己酉，吳越國王錢俶來朝。壬子，幸開寶寺。是月，壽州甘露降。夏四月乙卯朔，命群臣禱雨。召華山道士丁少微。丙辰，禁民自春及秋毋捕獵。庚午，幸建隆觀，遂幸西染院，又幸造船務。乙亥，置諸道轉運判官。己卯，陳洪進獻漳、泉二州，凡得縣十四、戶十五萬一千九百七十八、兵萬八千七百二十七。庚辰，幸城南觀麥，遂幸玉津園宴射。辛巳，侍御史趙承嗣坐監市征隱官錢，棄市。癸未，以陳洪進為武寧軍節度使、同平章事。錢俶乞罷所封吳越國王，及解天下兵馬大元帥，並寢書詔不名之命，歸其兵甲，求還，不許。是月，河決獲嘉縣。五月乙酉，赦漳、泉，仍給復一年。錢俶獻其兩浙諸州，凡得州十三、軍一、縣八十六、戶五十五萬六百八十、兵一十一萬五千三十六。丁亥，封錢俶為淮海國王，其子惟濬徙淮南軍節度使，惟治徙鎮國軍節度使。戊子，赦兩浙，給復如漳、泉。癸巳，遣李從吉等使契丹。乙未，占城國遣使獻方物。壬寅，定難軍節度使李克睿卒，子繼筠立。乙巳，以繼筠襲定難軍節度使。幸殿前都指揮使楊信第視疾。戊申，以秦州節度判官李若愚子飛雄矯制乘驛至清水縣，縛都巡檢周承□及劉文裕、馬知節等七人，將劫守卒據城為叛，文裕覺其詐，禽縛飛雄按之，盡得其狀，詔誅飛雄及其父母妻子同產，而哀若愚宗奠無主，申戒中外臣庶，自今子弟有素懷兇險、屢戒不悛者，尊長聞諸州縣，錮送闕下，配隸遠處，隱不以聞，坐及期功以上。六月戊午，復給乘驛銀牌。壬午，秦州清水監軍田仁朗擊破西羌，斬獲甚眾。癸未，詔太平興國元年十月乙卯以來諸職官以贓致罪者，雖會赦不得敘，永為定制。是月，泗州大水，汴水決寧陵縣。秋七月乙酉，大雨震電，西窯務蒿聚焚。壬辰，右千牛衛上將軍李煜卒，追封吳王。戊戌，金鄉縣民李光襲十世同居，詔旌其門。庚戌，改明德門為丹鳳門。壬子，中書令史李知古坐受賕擅改刑部所定法，杖殺之。八月癸丑，幸南造船務，遂幸玉津園宴射。滑州黃河清。丙辰，詔兩浙發淮海王緦麻以上親及管內官吏赴闕。辛未，夷州蠻任朗政來貢。癸酉，詹事丞徐選坐贓，杖殺之。甲戌，群臣請上尊號曰應運統天聖明文武皇帝，許之。九月甲申，親試禮部舉人。壬子，以布衣張遁為襄邑縣主簿，張文旦濮陽縣主簿。冬十月癸丑朔，契丹遣使來賀乾明節。高麗國王遣使來貢。庚申，幸武功郡王德昭邸，遂幸齊王邸，賜齊王銀萬兩、絹萬匹，德昭、德芳有差。辛酉，復兗州曲阜縣襲封文宣公家。庚午，畋近郊。是月，河決靈河縣。十一月丙申，祀天地於圜丘，大赦。禦乾元殿受尊號。庚子，幸齊王邸。丙午，以郊祀，中外文武加恩。十二月乙丑，幸講武臺觀機石連弩。庚午，畋近郊。戊寅，契丹遣使來賀正旦。己卯，置三司推官、巡官。

四年春正月丁亥，命太子中允張洎、著作佐郎句中正使高麗，告以北伐。遣官分督諸州軍儲輸太原行營。庚寅，以宣徽南院使潘美為北路都招討制置使，分命節度使河陽崔彥進、彰德李漢瓊、彰信劉遇、桂州觀察使曹翰，副以衛府將直，四面進討。侍衛馬軍都虞候米信、步軍虞候田重進並為行營指揮使，將其軍以從，西上閣門使郭守文、順州團練使梁迥監護之。辛卯，命雲州觀察使郭進為太原石嶺關都部署，以斷燕薊援師。癸巳，置簽署樞密院事，以石熙載為之。乙未，宴潘美等於長春殿，賜以襲衣、金帶、鞍馬。癸卯，新渾儀成。二月壬子，幸國子監，遂幸玉津園宴射。甲寅，以齊王廷美子德恭為貴州防禦使。丙辰，以中書侍郎、尚書右僕射、同平章事沈倫為東京留守兼判開封府事，宣徽北院使王仁贍為大內都部署，樞密承旨陳從信副之。癸亥，賜扈從近臣鞍馬、衣服、金玉帶有差。甲子，帝發京師。戊寅，次澶州，觀魚於河。三月庚辰朔，次鎮州。丁亥，郭進破北漢西龍門砦，禽獲甚眾。乙未，郭進大破契丹於關南。庚子，左飛龍使史業破北漢鷹揚軍，俘百人來獻。乙巳，夏州李繼筠乞帥所部助討北漢。詔泉州發兵護送陳洪進親屬赴闕。夏四月己酉朔，嵐州行營與北漢軍戰，破之。庚戌，盂縣降。以石熙載為樞密副使。辛酉，以孟玄哲、劉廷翰為兵馬都鈐轄，崔翰總馬步軍，並駐泊鎮州。壬戌，帝發鎮州。折御卿克岢嵐軍，獲其軍使折令圖。乙丑，克隆州，獲其招討使李詢等六人。己巳，折御卿克嵐州，殺其憲州刺史郭翊，獲夔州節度使馬延忠。庚午，次太原，駐蹕汾東行營。辛未，幸太原城，詔諭北漢主劉繼元使降。壬申夜，帝幸城西，督諸將發機石攻城。甲戌，幸諸砦。乙亥，幸連城，視攻城諸洞。五月己卯朔，攻城西南，遂陷羊馬城，獲其宣徽使範超，斬纛下。辛巳，攻城西北。壬午，其騎帥郭萬超來降，遂移幸城南，手詔賜繼元。癸未，進攻將士盡奮，若將屠之。是夜，繼元遣使納款。甲申，繼元降，北漢平，凡得州十、縣四十、戶三萬五千二百二十。命祠部郎中劉保勛知太原府。乙酉，赦河東常赦所不原者，命錄死事將校子孫，瘞戰士。戊子，以榆次縣為新並州。優賞歸順將校，盡括僧道隸西京寺觀，官吏及高貲戶授田河南。北漢節度使蔚進盧遂以汾州降。己丑，以繼元為右衛上將軍、彭城郡公。帝作《平晉詩》，令從臣和。辛卯，繼元獻官妓百餘，以賜將校。乙未，築新城。送劉繼元緦麻以上親赴闕。丙申，幸城北，御沙河門樓。盡徙餘民於新城，遣使督之，既出，即命縱火。丁酉，以行宮為平晉寺，帝作《平晉記》刻寺中。廢隆州，隳其城。庚子，發太原。丁未，次鎮州。六月甲寅，以將伐幽、薊，遣發京東、河北諸州軍儲赴北面行營。庚申，帝復自將伐契丹。丙寅，次金臺頓，募民為鄉導者百人。丁卯，次東易州，刺史劉宇以城降，留兵千人守之。戊辰，次涿州，判官劉厚德以城降。己巳，次鹽溝頓，民得近界馬來獻，賜以束帛。庚午，次幽州城南，駐蹕寶光寺。契丹軍城北，帝率眾擊走之。壬申，命節度使定國宋偓、河陽崔彥進、彰信劉遇、定武孟玄哲四面分兵攻城。以潘美知幽州行府事。契丹鐵林廂主李札盧存以所部來降。癸酉，移幸城北，督諸將進兵，獲馬三百。幽州神武廳直並鄉兵四百人來降。乙亥，範陽民以牛酒犒師。丁丑，帝乘輦督攻城。秋七月庚辰，契丹建雄軍節度使、知順州劉廷素來降。壬午，知薊州劉守恩來降。癸未，帝督諸軍及契丹大戰於高梁河，敗績。甲申，班師。庚寅，命孟玄哲屯定州，崔彥進屯關南。乙巳，帝至自范陽。八月壬子，西京留守石守信坐從征失律，貶崇信軍節度使。甲寅，彰信軍節度使劉遇貶宿州觀察使。癸亥，命潘美屯河東三交口。甲戌，汴水決宋城縣。武功郡王德昭自殺。詔作太清樓。是月，秦州大水。九月己卯，河決汲縣。丁亥，置皇子侍讀。己亥，幸新城，觀鐵林軍人射強弩。庚子，華山道士丁少微詣闕，獻金丹及巨勝、南芝、玄芝。癸卯，山後兩林蠻以名馬來獻。丙午，鎮州都鈐轄劉廷翰及契丹戰於遂城西，大敗之，斬首萬三百級，獲三將、馬萬匹。冬十月乙亥，以平北漢功，齊王廷美進封秦王，薛居正加司空，沈倫加左僕射，盧多遜兼兵部尚書，曹彬兼侍中，白進超、崔翰、劉廷翰、田重進、米信並領諸軍節度使，楚昭輔、崔彥進、李漢瓊並加檢校太尉，潘美加檢校太師，王仁贍加檢校太傅，石熙載加刑部侍郎，文武從臣進秩有差。十一月庚辰，放道士丁少微歸華山。己丑，畋近郊。辛卯，忻州言與契丹戰，破之。關南言破契丹，斬首萬餘級。十二月丁未，占城國遣使來貢。丁卯，畋近郊。置諸州司理判官。

五年春正月庚辰，詔宣慰河東諸州。壬午，新作天駟左、右監，以左、右飛龍使為左、右天廄使，閑廄使為崇儀使。庚寅，改端明殿學士為文明殿學士。二月戊辰，斬徐州妖賊李緒等七人。廢順化軍。三月戊子，會親王、宰相、淮海國王及從臣蹴鞠大明殿。己丑，左監門衛上將軍劉鋹卒，追封南越王。癸巳，代州言宣徽南院使潘美敗契丹之師於雁門，殺其駙馬侍中蕭咄李，獲都指揮使李重誨。閏三月丙午，幸水磑，因觀魚。甲寅，親試禮部舉人。丁巳，親試諸科舉人。庚午，幸講武池觀習樓船。辛未，甘、沙州回鶻遣使以橐駝名馬來獻。夏四月癸未，親試應百篇舉趙昌國，賜及第。壅汾河晉祠水灌太原，隳其故城。是月，壽州風雹，冠氏縣雨雹。五月癸卯朔，大霖雨。辛酉，命宰相祈晴。六月壬午，高麗國王遣使來貢。是月，穎州大水，徐州白溝溢入城。秋七月丁未，討交州黎桓，命蘭州團練使孫全興、八作使張浚、左監門衛將軍崔亮、寧州刺史劉澄、軍器庫副使賈湜、閣門祗候王僎並為部署。全興、浚、亮由邕州，澄、湜、僎由廉州，各以其眾致討。庚申，北海虸蚄生。八月甲申，西南蕃主龍瓊琚使其子羅若從並諸州蠻來貢。九月癸卯，黎桓遣使為丁璇上表求襲位。甲辰，史館上《太祖實錄》。壬戌，畋近郊。冬十月戊寅，大發兵屯關南及鎮、定州。己丑，發京師，至雄州，民治道。甲午，命侍衛馬軍都指揮使米信護定州屯兵。十一月庚子朔，安南靜海軍節度行軍司馬、權知州事丁璇上表求襲位，不報。丙午，以秦王廷美為東京留守，王仁贍為大內都部署，陳從信副之。己酉，帝伐契丹。壬子，發京師。癸丑，次長垣縣。關南與契丹戰，大破之。以河陽三城節度使崔彥進為關南都部署。戊午，駐蹕大名府。諸軍及契丹大戰於莫州，敗績。十二月甲戌，大閱，遂宴幄殿。衛士有盜獲獐者當坐，詔特釋之。戊寅，以保靜軍節度使劉遇、威塞軍節度使曹翰為幽州東、西路部署。庚辰，發大名府，因校獵。乙酉，帝至自大名府。交州行營與賊戰，大破之。

六年春正月癸卯，置平塞、靜戎二軍。辛亥，易州破契丹數千眾。丙寅，改靜戎軍為安靜軍。二月己卯，命宰臣禱雨。三月己酉，興元尹德芳薨，追封岐王。癸丑，詔令諸路轉運使察官吏賢否以聞。丙辰，置破虜、平戎二軍。丁巳，高昌國遣使來貢。壬戌，交州行營破賊於白藤江口，獲戰艦二百艘，知邕州侯仁寶死之。會炎瘴，軍士多死者，轉運使許仲宣驛聞，詔班師。詔斬劉澄、賈湜於軍中，征孫全興下獄。令諸州長吏五日一慮囚。夏四月辛未，幸太平興國寺禱雨。丙戌，高麗國遣使來貢。禁西川諸州白衣巫師。罷湖州織羅，放女工。五月己未，雨。降死罪囚，流以下釋之。平塞軍與契丹戰，破之。六月甲戌，司空、平章事薛居正薨。七月丙午，詔渤海琰府王助討契丹。是月，延州、鄜、寧、河中大水，宋州蝗。九月乙未朔，日有食之。甲辰，左拾遺田錫上疏極諫，詔嘉獎之。丙午，置京朝官差遣院，初令中書舍人郭贄等考校課績。辛亥，以趙普為司徒，石熙載為樞密使。壬子，詔求直言。丙辰，易州言破契丹。斬綿州妖賊王禧等十人。

冬十月癸酉，群臣三奉表上尊號曰應運統睿文英武大聖至明廣孝皇帝，許之。甲申，以河陽三城節度使崔彥進為關南都部署，侍衛馬軍都指揮使米信為定州都部署。丙戌，校歷代醫書。甲午，詔作蘇州太一宮成。十一月丁酉，監察御史張白坐知蔡州日假官錢糴糶，棄市。甲辰，改武德司為皇城司。女真遣使來貢。辛亥，祀天地於圜丘，大赦。禦乾元殿受尊號，內外文武加恩。壬子，令諸州監臨官有所聞見傳聞須面陳者，俟報。丁巳，交州行營部署孫全興棄市。辛酉，以樞密使楚昭輔為左驍衛上將軍。十二月癸酉，購求醫書。己卯，畋近郊。己丑，諸道節度州置觀察支使，奉料同掌書記，仍不得並置。辛卯，禁民私市近界部落馬。

七年春正月甲午朔，不受朝，群臣詣閣稱賀。壬戌，定輿服等差及婚取喪葬儀制。二月甲申，改關南為高陽關，徙並州治唐明鎮。乙酉，特貰廬州管內逋米萬七千二百四十石。三月癸巳朔，日有食之。乙未，以秦王廷美為西京留守。乙巳，以旱分遣中黃門遍禱方岳。交州以王師致討，遣使來謝。壬子，賜秦王襲衣、通犀帶、錢十萬。是月，舒州上玄石有白文曰「丙子年出趙號二十一帝」。宣州雪霜，殺桑害稼。北陽縣蝗，飛鳥數萬食之盡。夏四月甲子，以樞密直學士竇偁、中書舍人郭贄並參知政事，如京使柴禹錫為宣徽北院使兼樞密副使。戊辰，中書侍郎兼兵部尚書、平章事盧多遜罷為兵部尚書。丁丑，西京留守、秦王廷美罷歸第，復其子德恭、德隆名皇侄，女韓氏婦落皇女、雲陽公主之號。盧多遜褫職流崖州，並徙其家，期周以上親悉配遠裔。庚辰，左僕射、平章事沈倫罷為工部尚書。禁河南諸州私鑄鉛錫惡錢及輕小錢。是月，潤州大水。五月辛丑，崔彥進敗契丹於唐興。戊申，慮囚。己酉，夏州留後李繼捧獻其銀、夏、綏、宥四州。辛亥，三交行營言，潘美敗契丹之師於雁門，破其壘三十六。丙辰，秦王廷美降封涪陵縣公、房州安置。以崇儀副使閻彥進知房州，監察御史袁廓通判軍州事，各賜白金三百兩。己未，府州破契丹於新澤砦，獲其將校以下百人。是月，陜州蝗，蕪湖縣雨雹。六月乙亥，遣使發李繼捧緦麻巳上親赴闕，其弟繼遷奔地斤澤。丙子，置譯經院。是月，河決臨濟縣。漢陽軍大水。

秋七月甲午，以子德崇為檢校太保、同平章事，封衛王；德明為檢校太保、同平章事，封廣平郡王。乙卯，工部尚書沈倫以左僕射致仕。是月，河決範濟口。淮水、漢水、易水皆溢。陽谷縣蝗。關、陜諸州大水。

八月庚申朔，太子太師王溥薨。己卯，詔川、峽諸州官織錦綺、鹿胎、透背、六銖、欹正、龜殼等悉罷之，民間勿禁。

九月己丑朔，西京諸道系籍沙彌，令祠部給牒。甲寅，貴妃孫氏薨。邠州蝗。

冬十月癸亥，詔河南吏民不得闌出邊關侵撓略奪，違者論罪，有得羊馬生口者還之。戊辰，幸金明池，御龍舟觀習水戰。河決武德縣，蠲臨河民租。己卯，左諫議大夫、參知政事竇偁卒。癸卯，《乾元歷》成。是月，岳州田鼠食稼。

十一月己酉，以李繼捧為彰德軍節度使。禁民喪葬作樂。十二月戊午朔，日有食之。庚午，蠲兩浙諸州太平興國六年以前逋租。戊寅，高麗國王伷卒，其弟治遣使求襲位，詔立治為高麗國王。

閏月戊子朔，豐州與契丹戰，破之，獲其天德軍節度使蕭太。占城國獻馴象。丙申，狩近郊。辛亥，詔赦銀、夏等州常赦所不原者。諸州置農師。

八年春正月己卯，以東上閣門使王顯為宣徽南院使，酒坊使弭德超為北院使，並兼樞密副使。癸未，詔令州、縣長吏延問高年耆德。

二月戊子朔，日有食之。丁酉，禁內屬部落私市女口。

三月庚申，以右諫議大夫宋琪為參知政事。豐州破契丹兵，降三千餘帳。癸亥，分三司，各置使。癸酉，幸金明池，觀習水戰。丙子，親試禮部舉人。甲申，除福建諸州鹽禁。

夏四月壬寅，班《外官戒諭辭》。壬子，流樞密副使弭德超於瓊州，並徙其家。乙卯，幸樞密使石熙載第視疾。

五月丁卯，詔作太一宮於都城南。黎桓自稱三使留後，遣使來貢，並上丁璇讓表。詔諭桓送璇母子赴闕，不聽。丁亥，流威塞軍節度使曹翰於登州。乙亥，詔長吏誘致關、隴流亡。是月，河決滑州，過澶、濮、曹、濟，東南入於淮。相州風雹。

六月己亥，以王顯為樞密使，柴禹錫為宣征南院使兼樞密副使。己酉，兗州泰山父老及瑕丘等七縣民詣闕請封禪。是月，穀、洛、瀍、澗溢，壞官民舍萬餘區，溺死者以萬計，鞏縣壞殆盡。

秋七月辛未，參知政事郭贄罷為秘書少監。庚辰，加宋琪刑部尚書，以工部尚書李昉參知政事。是月，河、江、漢、滹沱及祁之資、滄之胡盧、雄之易惡池水皆溢為患。

八月壬辰，以大水故，釋死罪以下。丁酉，山後兩林蠻來貢。溪、錦、敘、富四州蠻來附。庚戌，以樞密使石熙載為右僕射。辛亥，增《謚法》。詔軍國政要令參知政事李昉及樞密院副使一人錄送史館。

九月癸丑朔，占城國獻馴象。初置水陸路發運於京師。是月，睢溢，浸田六十里。

冬十月戊戌，改衛王德崇名元佐，廣平郡王德明名元祐，德昌名元休，德嚴名元儁，德和名元傑。已酉，進元佐為楚王、元祐陳王，封元休韓王、元儁冀王、元傑益王，並檢校太保、同平章事。司徒兼侍中趙普罷為武勝軍節度使。

十一月壬子朔，以參知政事宋琪、李昉並平章事。癸丑，除川、峽民祖父母父母在別籍異財棄市律。己未，太一宮成。壬申，以翰林學士李穆、呂蒙正、李至並參知政事，樞密直學士張齊賢、王沔並同簽署樞密院事。庚辰，置侍讀官。十二月壬午朔，詔綏、銀、夏等州官吏招誘沒界外民歸業，仍給復三年。丁亥，賜河北、河東緣邊戍卒襦，京城諸軍米。淮海國王錢俶三上表乞解兵馬大元帥、國王、尚書中書令、太師等官。罷元帥名，餘不許。西人寇宥州，巡檢使李謁擊走之。是月，醴泉縣水中草變為稻。滑州河決。

雍熙元年春正月壬子朔，不受朝，群臣詣閣拜表稱賀。戊午，右僕射石熙載薨。壬戌，購逸書。丁卯，涪陵縣公廷美薨，追封涪陵王。壬申，蠲諸州民去年官所貸粟。癸酉，左諫議大夫、參知政事李穆卒。

三月丁巳，滑州河決既塞，帝作《平河歌》賜近臣，蠲水所及州縣今年租。癸未，以涪陵王子德恭、德隆為刺史，婿韓崇業為靜難軍司馬。是月，甘露降太一宮庭。

夏四月乙酉，泰山父老詣闕請封禪。戊子，群臣表請凡三上，許之。甲午，幸金明池，觀習水戰，因幸講武臺觀射，賜武士帛。五月庚戌朔，除江南鹽禁。辛亥，幸城南觀麥，賜刈者錢帛。罷諸州農師。壬子，西州回鶻與波斯外道來貢。丁丑，乾元、文明二殿災。己卯，以京官充堂後官。六月丁亥，詔求直言。己丑，遣使按察兩浙、淮南、西川、廣南獄訟。鎮安軍節度使、守中書令石守信薨。庚子，令諸州長吏十日一慮囚。壬寅，詔罷封泰山。甲辰，禁邊臣境外種蒔。

秋七月壬子，改乾元殿為朝元殿，文明殿為文德殿，丹鳳門為乾元門；改匭院為登聞鼓院，東延恩匭為崇仁檢院，南招諫匭為思諫檢院，西申冤匭為申明檢院，北通玄匭為招賢檢院。

八月丁酉，親祠太一宮。壬寅，河水溢。是月，淄州大水。

九月壬戌，群臣表三上尊號曰應運統天睿文英武大聖至仁明德廣孝皇帝，不許，宰相叩頭固請，終不許。丙寅，幸並河新倉。

冬十月甲申，賜華山隱士陳摶號希夷先生。夏州言掩擊李繼遷，獲其母妻，俘千四百餘帳，繼遷走。壬辰，禁布帛不中度者。癸巳，嵐州獻牝獸，一角，並瑞物六十三種圖付史館。戊戌，忠州錄事參軍卜元乾坐受賕枉法，杖殺之。

十一月壬子，高麗國王遣使來貢。丁巳，祀天地於圜丘，大赦，改元，中外文武官進秩有差。癸酉，以浦城童子楊億為秘書省正字。十二月庚辰，淮海國王錢俶徙封漢南國王。癸未，賜京畿高年帛。丁亥，罷嶺南採珠場。壬辰，立德妃李氏為皇后。丙申，禦乾元門，賜京師大酺三日。戊戌，大雨雪。

二年春正月丙辰，以德恭為左武衛大將軍、判濟州，封定安侯；德隆為右武衛大將軍、判沂州，封長寧侯。右補闕劉蒙叟通判濟州，起居舍人韓儉通判沂州。乙丑，賜德恭、德隆常奉外支錢三百萬。

二月戊寅，權交州留後黎桓遣使來貢。乙未，夏州李繼遷誘殺汝州團練使曹光實。己亥，占城遣使來貢。

三月己未，親試禮部舉人。江南民饑，許渡江自占。

夏四月乙亥朔，遣使行江南諸州，振饑民及察官吏能否。戊寅，遣忠武軍節度使潘美復屯三交口。己卯，詔以帝所生官舍作啟聖院。己丑，殿前承旨王著坐監資州兵為奸贓，棄市。庚子，甘露降後苑。辛丑，夏州行營破西蕃息利族，斬其代州刺史折羅遇並弟埋乞，又破保、洗兩族，降五十餘族。

五月甲子，幸城南觀麥，賜田夫布帛。天長軍蝝生。

六月甲戌朔，河西行營言，獲岌羅賦等十四族，焚千餘帳。戊子，復禁鹽、榷酤。

秋七月庚申，詔諸道轉運使及長吏，宜乘豐儲廩以防水旱。

八月癸酉朔，遣使按問兩浙、荊湖、福建、江南東西路、淮南諸州刑獄，仍察官吏勤惰以聞。癸巳，西南奉化王子以慈來貢。是月，瀛、莫二州大水。

九月丙午，以歲無兵兇，除十惡、官吏犯贓、謀故劫殺外，死罪減降，流以下釋之，及蠲江、浙諸州民逋租。庚戌，重九，賜近臣飲於李昉第，召諸王、節度使宴射苑中。是夕，楚王宮火。辛亥，廢楚王元佐為庶人、均州安置。丁巳，群臣請留元佐養疾京師，許之。己未，西南蕃王遣使來貢。己巳，禁海賈。

閏月癸未，太白入南斗。甲申，幸天駟監，賜從臣馬。乙未，禁邕管殺人祭鬼及僧人置妻孥。己亥，均州獻一角獸。

冬十月辛丑朔，慮囚。丙午，以天竺僧天息災、施護、法天並為朝請大夫、試鴻臚少卿。己酉，汴河主糧胥吏坐奪漕軍口糧，斷腕徇於河畔三日，斬之。甲寅，黎邛部蠻王子來貢。

十一月壬午，狩於近郊，以所獲獻太廟，著為令。戊子，禱雪。辛卯，詔在官丁父母憂者並放離任。十二月庚子朔，日有食之。癸卯，南康軍言，雪降三尺，大江冰合，可勝重載。丁未，遣中使賜緣邊戍卒襦褲。丙辰，門下侍郎兼刑部尚書、平章事宋琪罷守本官。

三年春正月辛未，右武衛大將軍、長寧侯德隆薨，以其弟德彞嗣侯，仍知沂州。庚辰，夜漏一刻，北方有赤氣如城，至明不散。己丑，知雄州賀令圖等請伐契丹，取燕、薊故地。庚寅，北伐，以天平軍節度使曹彬為幽州道行營前軍馬步水陸都部署，河陽三城節度使崔彥進副之；侍衛馬軍都指揮使、彰化軍節度使米信為西北道都部署，沙州觀察使杜彥圭副之，以其眾出雄州；侍衛步軍都指揮使、靜難軍節度使田重進為定州路都部署，出飛狐。戊戌，參知政事李至罷為禮部侍郎。二月壬子，以檢校太師、忠武軍節度使潘美為雲、應、朔等州都部署，雲州觀察使楊業副之，出雁門。

三月癸酉，曹彬與契丹兵戰固安南，克其城。丁丑，田重進戰飛狐北，又破之。潘美自西陘入，與契丹兵遇，追至寰州，執其刺史趙彥辛，辛以城降。辛巳，曹彬克涿州。潘美圍朔州，其節度副使趙希贊以城降。癸未，田重進戰飛狐北，獲其西南面招安使大鵬翼、康州刺史馬頵、馬軍指揮使何萬通。乙酉，曹彬敗契丹於涿州南，殺其相賀斯。丁亥，潘美師至應州，其節度副使艾正、觀察判官宋雄以城降。司門員外郎王延範與秘書丞陸坦、戎城縣主簿田辯、術士劉昂坐謀不軌，棄市。庚寅，武寧軍節度使、同平章事、岐國公陳洪進卒。辛卯，田重進攻飛狐，其守將呂行德、張繼從、劉知進等舉城降，以其縣為飛狐軍。占城國遣使來貢。丙申，進圍靈丘，其守將穆超以城降。

夏四月辛丑，潘美克雲州。田重進戰飛狐北，破其眾。壬寅，曹彬、米信戰新城東北，又破之。己酉，田重進再戰飛狐北，再破之，殺二將。乙卯，重進至蔚州，其牙校李存璋、許彥欽殺大將蕭啜理，執其監城使、同州節度使耿紹忠以城降。

五月庚午，曹彬之師大敗於岐溝關，收眾夜渡拒馬河，退屯易州，知幽州行府事劉保勛死之。丙子，召曹彬、崔彥進、米信歸闕，命田重進屯定州，潘美還代州。徙雲、應、寰、朔吏民及吐渾部族，分置河東、京西。會契丹十萬眾復陷寰州，楊業護送遷民遇之，苦戰力盡，為所禽，守節而死。

六月戊戌朔，日有食之。甲辰，以御史中丞辛仲甫為參知政事。

秋七月庚午，貶曹彬為右驍衛上將軍，崔彥進為右武衛上將軍，米信為右屯衛上將軍，杜彥圭為均州團練使。應群臣、列校死事及陷敵者，錄其子孫。壬午，徙山後降民至河南府、許汝等州。丁亥，以簽署樞密院事張齊賢為給事中、知代州。癸巳，階州福津縣有大山飛來，自龍帝峽壅江水逆流，壞民田數百里。甲午，詔改陳王元祐為元僖，韓王元休為元侃，冀王元雋為元份。

八月丁酉朔，以王沔、張宏並為樞密副使。丁未，大雨，遣使禱嶽瀆，至夕雨止。劍州民饑，遣使振之，因督捕諸州盜賊。辛亥，降潘美為檢校太保，贈楊業太尉、大同軍節度使。

九月丙寅朔，減兩京諸州繫囚流以下一等，杖罪釋之。賜所徙寰、應、蔚等州民米，升、宣等十四州雍熙二年官所振貸並蠲之。戊寅，賜北征軍士陣亡者家三月糧。

冬十月甲辰，以陳王元僖為開封尹。壬子，高麗國王遣使來貢。庚申，詔以權靜海軍留後黎桓為本軍節度。

十一月丙戌，幸建隆觀、相國寺祈雪。十二月乙未朔，大雨雪，宴群臣玉華殿。己亥，定州田重進入契丹界，攻下岐溝關。壬寅，契丹敗劉廷讓軍於君子館，執先鋒將賀令圖，高陽關部署楊重進死之。壬子，建房州為保康軍，以右衛上將軍劉繼元為節度使。代州副部署盧漢贇敗契丹於土鐙堡，斬獲甚眾，殺監軍舍利二人。是歲，壽州大水，濮州蝗。

四年春正月甲子朔，不受朝，群臣詣閣拜表稱賀。己卯，遣使按問西川、嶺南、江浙等路刑獄。丙戌，詔：「應行營將士戰敗潰散者並釋不問，緣邊城堡備御有勞可紀者所在以聞。瘞暴骸，死事者廩給其家，錄死事文武官子孫。蠲河北雍熙三年以前逋租，敵所蹂踐者給復三年，軍所過二年，餘一年。」二月丙申，以漢南國王錢俶為武勝軍節度使，徙封南陽國王。丁酉，繕治河北諸州、軍城隍。甲寅，錢俶改封許王。

三月庚辰，詔申嚴考績。

夏四月癸巳朔，以御史中丞趙昌言為右諫議大夫、樞密副使。乙未，詔諸州郡暑月五日一滌囹圄，給飲漿，病者令醫治，小罪即決之。丁未，幸金明池觀水嬉，遂習射瓊林苑，登樓，擲金錢繒彩於樓下，縱民取之。並水陸發運為一司。

五月丙寅，遣使市諸道民馬。庚辰，改殿前司日騎為捧日，驍猛為拱辰，雄勇為神勇，上鐵林為殿前司虎翼，腰弩為神射，侍衛步軍司鐵林為侍衛司虎翼。丁亥，詔諸州送醫術人校業太醫署。賜諸將陣圖。

六月丁酉，以右驍衛上將軍劉廷讓為雄州都部署。戊戌，以彰國軍節度使、駙馬都尉王承衍為貝、冀都部署，郭守文及郢州團練使田欽祚並為北面排陣使。庚子，定國軍節度使崔翰復為高陽關兵馬都部署。是月，鄜州獻馬，前足如牛。

秋七月丙寅，幸講武池觀魚。是月，置三班院。

八月庚子，免諸州吏所逋京倉米二十六萬七千石。

九月癸亥，校醫術人，優者為翰林學生。

冬十月丙午，流雄州都部署劉廷讓於商州。壬子，左僕射致仕沈倫薨。

十一月庚辰，詔以實數給百官奉。十二月壬寅，幸建隆觀、相國寺祈雪。庚戌，畋近郊。丁巳，大雨雪。

端拱元年春正月己未朔，不受朝，群臣詣閣拜表稱賀。乙亥，親耕籍田。還，御丹鳳樓，大赦，改元。除十惡、官吏犯贓至殺人者不赦外，民年七十以上賜爵一級。癸未，幸玉津園習射。乙酉，禁用酷刑。是月，澶州黃河清。

二月乙未，改左、右補闕為左、右司諫，左、右拾遺為左、右正言。丙申，禁諸州獻珍禽奇獸。己亥，詔瀛州民為敵所侵暴者賜三年租，復其役五年。庚子，以籍田，開封尹、陳王元僖進封許王，元侃襄王，元份越王，錢俶鄧王，中書門下平章事李昉為尚書右僕射，參知政事呂蒙正同中書門下平章事，樞密使王顯加檢校太傅，給事中、許國公趙普守太保兼侍中，參知政事辛仲甫加戶部侍郎，樞密副使趙昌言加工部侍郎，樞密副使王沔為參知政事，御史中丞張宏為樞密副使，餘內外並加恩。甲辰，升建州為建寧軍節度。庚戌，以子元偓為左衛上將軍、徐國公，元偁為右衛上將軍、涇國公。

三月甲戌，貶樞密副使趙昌言為崇信軍行軍司馬。乙亥，鄭州團練使侯莫陳利用坐不法，配商州禁錮，尋賜死。癸未，幸玉津園習射。廢水陸發運司。

夏四月丁亥，賜京城高年帛。己丑，加高麗國王治、靜海軍節度使黎桓並檢校太尉。

五月辛酉，置秘閣於崇文院。辛未，感德軍節度使李繼捧賜姓趙氏，名保忠。壬申，以保忠為定難軍節度使。閏五月辛卯，以洺州防禦使劉福為高陽關兵馬都部署，濮州防禦使楊贊為貝州兵馬都部署。乙未，賜諸州高年爵公士。丁酉，交州黎桓遣使來貢。壬寅，親試禮部進士及下第舉人。

六月丙辰朔，右領軍衛大將軍陳廷山謀反，伏誅。丁丑，改湖南節度為武安軍節度。親試進士、諸科舉人。

秋七月丙午，除西川諸州鹽禁。辛亥，忠武軍節度使潘美知鎮州。

八月乙卯，壽星見丙地。甲子，以宣徽南院使郭守文為鎮州路都部署。戊寅，太師、鄧王錢俶薨，追封秦國王，謚忠懿。庚辰，幸太學，命博士李覺講《易》，賜帛，遂幸玉津園習射。是月，鳳凰集廣州清遠縣廨合歡樹，樹下生芝三莖。

九月乙酉朔，以侍衛馬軍都指揮使李繼隆為定州都部署。

冬十月壬午，以侍衛步軍都指揮使戴興為澶州都部署。癸未，詔罷游獵，五方所畜鷹犬並放之，諸州毋以為獻。

十一月甲申朔，高麗王遣使來貢。己丑，郭守文破契丹於唐河。十二月辛未，以夏州蕃落使李繼遷為銀州刺史，充洛苑使。

二年春正月癸未朔，不受朝，群臣詣閣拜表稱賀。壬辰，以涪州觀察使柴禹錫為澶州兵馬部署。癸巳，詔議北伐。

二月壬子朔，令河北東、西路招置營田。癸丑，詔錄將校官吏功及死事使臣、官吏子孫，士卒廩給其家三月。平塞、天威、平定、威虜、靜戎、保塞、寧邊等軍，祁、易、保、定、鎮、邢、趙等州民，除雍熙四年正月丙戌詔給復外，更給復二年；霸、代、洺、雄、莫、深等州，平虜、岢嵐軍，更給復一年。戊午，罷乘傳銀牌，復給樞密院牒。以太倉粟貸京畿饑民。癸亥，作方田。戊辰，以國子監為國子學。

三月辛卯，命高瓊為並、代都部署。壬寅，親試禮部舉人。

夏四月丁巳，置富順監。辛未，幸趙普第視疾。

五月戊戌，以旱慮囚，遣使決諸道獄。是夕，雨。

秋七月甲申，以知代州張齊賢為刑部侍郎、樞密副使，鹽鐵使張遜為宣徽北院使、簽署樞密院事。戊子，有彗出東井，上避正殿，減常膳。辛丑，契丹犯威虜軍，崇儀使尹繼倫擊破之，殺其相皮室，大將於越遁去。

八月丙辰，大赦，是夕，彗不見。癸亥，詔作開寶寺舍利塔成。

九月壬午，邛部川、山後百蠻來貢。

冬十月辛未，以定難軍節度使趙保忠同平章事。以歲旱、彗星謫見，詔曰：「朕以身為犧牲，焚於烈火，亦未足以答謝天譴。當與卿等審刑政之闕失、稼穡之艱難，恤物安人，以祈玄祐。」十二月辛亥，置三司都磨勘官。丙辰，大雨雪。庚申，詔令四方所上表祗稱皇帝。群臣請復尊號，不許。辛酉，上法天崇道文武皇帝，詔去「文武」二字，餘許之。三佛齊國遣使來貢。

淳化元年春正月戊寅朔，減京畿繫囚流罪以下一等。改元，內外文武官並加勛階爵邑，中書舍人、大將軍以上各賜一子官。賜鰥寡孤獨錢，除逋負。受尊號，改乾明節為壽寧節。戊子，詔作清心殿。

二月丁未朔，除江南、兩浙、淮西、嶺南諸州漁禁。己酉，改大明殿為含光殿。

三月丙子朔。乙未，幸西京留守趙普第視疾。

夏四月庚戌，遣中使詣五岳禱雨，慮囚，遣使分決諸道獄。甲寅，詔尚書省四品、兩省五品以上舉轉運使及知州、通判。五溪蠻田漢權來附。戊午，建婺州為保寧軍節度。丙寅，命殿前副都指揮使戴興為鎮州都部署。

五月甲午，給致仕官半奉。辛卯，置詳覆、推勘官。

六月丙午，罷中元、下元張燈。庚午，太白晝見。

秋七月丁丑，太白復見。是月，吉、洪、江、蘄、河陽、隴城大水。開封、陳留、封丘、酸棗、鄢陵旱，賜今年田租之半，開封特給復一年。京師貴糴，遣使開廩減價分糶。

八月乙巳，毀左藏庫金銀器皿。己巳，禁川峽、嶺南、湖南殺人祀鬼，州縣察捕，募告者賞之。庚午，西南蕃主使其子龍漢興來貢。是月，京兆長安八縣旱，賜今年租十之六。蠲舒州宿松等三處魚池稅。

九月辛巳，熒惑入太微垣。大宴崇政殿。禁川峽民父母在出為贅婿。是月，蠲滄、單、汝三州今年租十之六。

冬十月甲辰，交州黎桓遣使來貢。乙巳，熒惑陵左執法。乙丑，知白州蔣元振、知須城縣姚益恭並以清乾聞，下詔褒諭，賜粟帛。是月，以乾鄭二州、河南壽安等十四縣旱，州蠲今年租十之四，縣蠲其稅。

十一月戊戌，太白晝見。是月，蠲大名府管內今年租十之七。十二月乙巳，占城遣使來貢。乙卯，高麗國遣使來貢。辛酉，詔中外所上書疏及面奏制可者，並下中書、樞密、三司中覆頒行。是歲，洪、吉、江、蘄諸州水，河陽大水。曹、單二州有蝗，不為災。開封、大名管內及許、滄、單、汝、乾、鄭等州，壽安、長安、天興等二十七縣旱。深冀二州、文登牟平兩縣饑。

二年春正月壬申朔，不受朝，群臣詣閣拜表稱賀。丙子，遣商州團練使翟守素帥兵援趙保忠於夏州。乙酉，置內殿崇班、左右侍禁，改殿前承旨為三班奉職。丙戌，熒惑犯房。己丑，詔陜西諸州長吏設法招誘流亡，復業者計口貸粟，仍給復二年。

二月癸丑，盡易宮殿彩繪以赭堊。監察御史祖吉坐知晉州日為奸贓，棄市。乙丑，斬夔州亂卒謝榮等百餘人於市。

閏月辛未朔，日有食之。戊寅，禱雨。丁亥，詔內外諸軍，除木槍、弓弩矢外不得蓄他兵器。己丑，詔京城蒲博者，開封府捕之，犯者斬。命近臣兼差遣院流內銓。是月，河水溢，鄄城縣蝗，汴河決。

三月乙卯，幸金明池，御龍舟，遂幸瓊林苑宴射。己巳，以歲蝗旱禱雨弗應，手詔宰相呂蒙正等：「朕將自焚，以答天譴。」翌日而雨，蝗盡死。

夏四月庚午，罷端州貢硯。辛巳，以張齊賢、陳恕並參知政事，張遜兼樞密副使，溫仲舒、寇準並為樞密副使。是月，河水溢，虞鄉等七縣民饑。

五月己亥朔，詔減兩京諸州繫囚流以下一等，杖罪釋之。庚子，置諸路提點刑獄官。丙辰，左正言謝泌以敢言擢右司諫，賜金紫，錢三十萬。

六月甲戌，忠武軍節度使、同平章事潘美卒。命張永德為並、代都部署。乙酉，以汴水決浚儀縣，帝親督衛士塞之。庚寅，禁陜西緣邊諸州闌出生口。是月，楚丘、鄄城、淄川三縣蝗，河水、汴水溢。

秋七月己亥，詔陜西緣邊諸州饑民鬻男女入近界部落者，官贖之。李繼遷奉表請降，以為銀州觀察使，賜國姓，改名保吉。是月，乾寧軍蝗，許、雄、嘉三州大水。

八月己卯，置審刑院。己丑，雅州言登遼山崩。

九月丁酉朔，戶部侍郎、參知政事王沔，給事中、參知政事陳恕並罷守本官。己亥，中書侍郎兼戶部尚書、平章事呂蒙正罷為吏部尚書，以右僕射李昉、參知政事張齊賢並平章事，翰林學士賈黃中、李沆並為給事中、參知政事。帝飛白書「玉堂之署」四字，以賜翰林承旨蘇易簡。壬寅，邛部川蠻來貢。癸卯，罷樞密使王顯為崇信軍節度使。甲辰，以張遜知樞密院事，溫仲舒、寇準同知院事。

十一月丙申朔，復百官次對。乙巳，罷京城內外力役土功。己酉，幸建隆觀、相國寺祈雪。十二月丙寅朔，行入閣儀。乙亥，賜秦州童子譚孺卿本科出身。癸未，保康軍節度使劉繼元卒，追封彭城郡王。大雨，無冰。是歲，女真表請伐契丹，詔不許，自是遂屬契丹。大名、河中，絳、濮、陜、曹、濟、同、淄、單、德、徐、晉、輝、磁、博、汝、兗、虢、汾、鄭、亳、慶、許、齊、濱、棣、沂、貝、衛、青、霸等州旱。

三年春正月癸卯，大雨雪。乙巳，詔常參官舉可任升朝官者。丙午，詔宰相、侍從舉可任轉運使者。

二月乙丑朔，日有食之。

三月乙未朔，以趙普為太師，封魏國公。戊戌，親試禮部舉人。辛丑，親試諸科舉人。戊午，以高麗賓貢進士四十人並為秘書省秘書郎，遣還。庚申，帝幸金明池觀水戲，縱京城觀者，賜高年白金器皿。

夏四月丁丑，詔江南、兩浙、荊湖吏民之配嶺南者還本郡禁錮。癸未，上作《刑政》、《稼穡》詩賜近臣。

五月甲午朔，御文德殿，百官入閣。壬寅，詔御史府所斷徒罪以上獄具，令尚書丞郎、兩省給舍一人慮問。丁未，戶部郎中田錫、通判殿中丞郭渭坐稽留刑獄，並責州團練副使，不簽署州事。戊申，詔太醫署良醫視京城病者，賜錢五十萬具藥，中黃門一人按視之。己酉，以旱，遣使分行諸路決獄。是夕，雨。辛亥，置理檢司。甲寅，詔作秘閣。

六月丁丑，大風，晝晦，京師疫解。戊寅，慮囚。甲申，飛蝗自東北來，蔽天，經西南而去。是夕，大雨，蝗盡死。庚寅，以殿前都虞候王昭遠為並、代兵馬都部署。辛卯，置常平倉。

秋七月己酉，太師、魏國公趙普薨，追封真定王。是月，許、汝、兗、單、滄、蔡、齊、貝八州蝗，洛水溢。

八月戊辰，以秘閣成，賜近臣宴。壬申，召終南山隱士種放，不至。庚辰，闍婆國遣使來貢。丁丑，釋嶺南東、西路罰作荷校者。

九月丙申，遣官祈晴京城諸寺觀。甲寅，幸天駟監，賜從臣馬。乙卯，群臣上尊號曰法天崇道明聖仁孝文武皇帝，凡五表，終不許。

冬十月辛酉朔，折御卿進白花鷹，放之，詔勿復獻。戊寅，始置京朝、幕職、州縣官考課，並校三班殿最。戊子，高麗、西南蕃皆遣使來貢。

十一月己亥，許王元僖薨。甲申，慮囚，降徒流以下一等，釋杖罪。趙保忠貢鶻，號「海東青」，還之。己未，禁兩浙諸州巫師。置三司主轄收支官。是月，蔡州建安大火。十二月丁卯，大雨雪。己卯，占城國王楊陀排遣使來貢。是月，雄州言大火。是歲，潤州丹徒縣饑，死者三百戶。

四年春正月庚寅朔，享太室，群臣詣齋宮拜表稱賀。辛卯，祀天地於圜丘，以宣祖、太祖配，大赦。乙未，大雨雪。高麗國遣使來貢。乙巳，藏才西族首領羅妹以良馬來獻。

二月己未朔，日有食之。壬戌，召賜京城高年帛，百歲者一人加賜塗金帶。是日，雨雪，大寒，再遣中使賜孤老貧窮人千錢、米炭。置昭宣使。癸亥，廢沿江榷貨八務。乙丑，加高麗國王王治檢校太師，靜海軍節度使黎桓封交阯郡王。己卯，詔以江、浙、淮、陜饑，遣使巡撫。詔分遣近臣巡撫諸道，有可惠民者得便宜行事，吏罷軟、苛刻者上之，詔令有未便者附傳以聞。丙戌，置審官院、考課院。永康軍青城縣民王小波聚徒為寇，殺眉州彭山縣令齊元振。是月，商州大雨雪。

三月壬子，詔權停貢舉。

四月己卯，諸司奉行公事不得輒稱聖旨。

五月戊申，罷鹽鐵、戶部、度支等使，置三司使。

六月戊午朔，詔中丞己下皆親臨鞫獄。丙寅，吏部侍郎、平章事張齊賢罷為尚書左丞。壬申，宣徽北院使、知樞密院事張遜貶右領軍衛將軍，右諫議大夫、同知院事寇準罷守本官。以涪州觀察使柴禹錫為宣徽北院使、知樞密院事，樞密直學士呂端參知政事，劉昌言同知樞密院事。戊寅，初復給事中封駁。

七月丁酉，大雨。戊戌，復沿江務，置諸路茶鹽制置使。

八月丙辰朔，日有食之。癸酉，以向敏中、張詠始同知銀臺、通進司，視章奏案牘以稽出入。

九月丙申，詔諸雜除禁錮人，州縣有闕，得次補以責效，能自新勤乾者具聞再敘。乙巳，以給事中封駁隸銀臺、通進司。丙午，命侍從舉任才堪五千戶以上縣令者二人。自七月雨，至是不止。是月，河水溢，壞澶州。江溢，陷涪州。詔溺死者給斂具，澶人千錢涪人鐵錢三千，仍發廩以振。

冬十月壬戌，罷諸路提點刑獄司。庚午，始分天下州縣為十道，兩京為左右計，各署判官領之，置三司使二員。辛未，右僕射、平章事李昉，給事中、參知政事賈黃中、李沆，左諫議大夫、知樞密院事溫仲舒並罷守本官。以吏部尚書呂蒙正平章事，翰林學士蘇易簡為給事中參知政事；樞密都承旨趙鎔為宣徽北院使，樞密直學士向敏中為右諫議大夫，並同知樞密院事。丁丑，以右諫議大夫趙昌言為給事中、參知政事。辛巳，遣使按行畿縣，民田被水者蠲其租。是月，河決澶州，西北流入御河。

閏月辛卯，幸水磑觀魚。己酉，置三司總計度使。

十一月丁巳，萬安州獻六眸龜。癸酉，還隴西州所獻白鷹。十二月辛丑，大雨雪。戊申，西川都巡檢使張玘與王小波戰江原縣，死之。小波中流矢死，眾推其黨李順為帥。

五年春正月甲寅朔，不受朝，群臣詣閣拜表稱賀。戊午，李順陷漢州，已未，陷彭州。乙丑，慮囚，流罪以下釋之。己巳，李順陷成都，知府郭載奔梓州，順入據之，賊兵四出攻劫州縣。遣使振宋、亳、陳、穎州饑民，別遣決諸路刑獄，應因饑劫藏粟，誅為首者，餘減死。癸酉，以侍衛馬軍都指揮使李繼隆為河西行營都部署，討李繼遷。甲戌，命昭宣使王繼恩為兩川招安使，討李順。詔諸州能出粟貸饑民者賜爵。辛巳，詔除兩京諸州淳化三年逋負。

二月乙未，李順分攻劍州，都監西京作坊副使上官正、成都監軍供奉官宿翰合擊，大破之，斬馘殆盡。丙午，幸南御莊觀稼。己酉，以益王元傑為淮南、鎮江等軍節度使，徙封吳王。辛亥，詔除劍南東西川、峽路諸州主吏民卒淳化五年以前逋負。

三月乙亥，趙保忠為趙保吉所襲，奔還夏州，指揮使趙光嗣執之以獻，李繼隆帥師入夏州。交阯郡王黎桓遣使來貢。

夏四月壬午朔，詔除天下主吏逋負。甲申，削趙保吉所賜姓名。丙戌，置起居院，初復起居注。以國子學復為國子監。辛卯，慮囚。大食國王遣使來貢。戊戌，赦諸州，除十惡、故劫殺、官吏犯正贓外，降死罪以下囚。己亥，王繼恩帥師過綿州，賊潰走，追殺及溺死者甚眾。庚子，復綿州。內殿崇班曹習破賊於老溪，復閬州。綿州巡檢使胡正遠帥兵進擊，復巴州。壬寅，西川行營擊賊於研口砦，破之，復劍州。癸卯，大雨。

五月丁巳，西川行營破賊十萬眾，斬首三萬級，復成都，獲賊李順。其黨張餘復攻陷嘉、戎、瀘、渝，涪、忠、萬、開八州，開州監軍秦傳序死之。丙寅，河西行營送趙保忠至闕下，釋其罪，授右千牛衛上將軍，封宥罪侯。己巳，以知梓州張雍、都巡檢使盧斌嘗堅守卻賊，斌進擊解閬州圍，遂平蓬州，雍加給事中，斌領成州刺史。以少府監雷有終為諫議大夫、知成都府。庚午，賊攻夔州，峽路都大巡檢白繼贇、夔州巡檢使解守顒大敗其眾於西津口，斬首二萬級，獲舟千餘艘。辛未，降成都府為益州。壬申，右僕射李昉以司空致仕。甲戌，詔利州、興元府、洋州西縣民並給復一年。丙子，磔李順黨八人於鳳翔市。庚辰，初伏，帝親書綾扇賜近臣。

六月辛卯，詔赦李順脅從詿誤。是月，都城大疫，分遣醫官煮藥給病者。賊攻施州，指揮使黃希遜擊走之。戊戌，峽路行營破賊於廣安軍，又破賊張罕二萬眾於嘉陵江口，又破於合州西方溪，俘斬甚眾。戊申，以侍衛步軍都指揮使高瓊為鎮州都部署。賊攻陵州，知州張旦擊破之。高麗遣使，以契丹來侵乞師。

秋七月辛亥朔，賊攻眉州，知州李簡等堅守逾月，賊引去。癸亥，置江、淮、兩浙發運使。丙寅，除兩浙諸州民錢俶日逋負。甲戌，置威塞軍。乙亥，李繼遷遣使來貢。

八月甲申，詔有司講求大射儀注。癸巳，以內班為黃門。甲午，置宣政使，以宦者昭宣使王繼恩為之。乙未，詔釋劍南、峽路諸州亡命。戊戌，以通遠軍復為環州，置清遠軍。庚子，大雨。貝州言驍捷卒劫庫兵為亂，推都虞候趙咸雍為帥，轉運使王嗣宗率屯兵擊敗之，擒咸雍，磔於市。辛丑，詔遣知益州張詠赴部，得便宜從事。癸卯，以參知政事趙昌言為西川、峽路招安馬步軍都部署，尋詔昌言駐鳳翔，遣內侍押班衛紹欽往行營指揮軍事。峽路行營破賊帥張餘，復雲安軍。李繼遷使其弟奉表待罪。

九月庚戌朔，戶部尚書辛仲甫以太子少保致仕。甲寅，賜三司錢百萬，募能言司事之利便者，量事賞之，盡則再給以備賞。己未，罷諸州榷酤。改黃門院為內侍省，以黃門班院為內侍省內侍班院，入內黃門班院為內侍省入內侍班院。辛酉，遣使分行宋、亳、陳、穎、泗、壽、鄧、蔡等州按行民田，被水及種蒔不及者並蠲其租。壬申，以襄王元侃為開封尹，改封壽王。大赦，除十惡、故謀劫鬥殺、官吏犯正贓外，諸官先犯贓罪配隸禁錮者放還。乙亥，以左諫議大夫寇準參知政事。丁丑，以蜀部漸平，下詔罪己。戊寅，西川行營言衛紹欽破賊於學射山，別將楊瓊復蜀州，曹習等又破賊於安國鎮，誅其帥馬太保。

冬十月庚辰，詔釋殿前司逃軍親屬之禁錮者。西川行營指揮使張嶙殺其將王文壽以叛，遣使招撫其眾，遂共斬嶙首以降。乙未，楊瓊等復邛州。乙巳，改青州平盧軍為鎮海軍，杭州鎮海軍為寧海軍。

十一月庚戌，遣使諭李繼遷，賜以器幣、茶藥、衣服。丙辰，賜近臣飛白書。庚申，詔江南西路及荊湖南北路、嶺南溪洞接連及蕃商、外國使誘子女出境者捕之。癸亥，賊攻眉州，崇儀使宿翰等擊敗之，斬其偽中書令吳蘊。丙寅，幸國子監，賜直講孫奭緋魚，因幸武成王廟，復幸國子監，令奭講《尚書》，賜以束帛。大寒，賜禁衛諸軍緡錢有差。十二月戊寅朔，日當食，雲陰不見。辛巳，命樞密直學土張鑒、西京作坊副使馮守規安撫西川。丙戌，命諸王畋近郊。弛忠、靖二州刑徒。庚寅，宿翰等引兵趨嘉州，偽知州王文操以城降。乙未，秘書丞張樞坐知榮州降賊，棄市。辛丑，以三司兩京、十道復歸三部，各置使一員，每部置判官、推官、都監，分勾院為三。

至道元年正月戊申朔，改元，赦京畿繫囚，流罪以下遞降一等，杖罪釋之。蠲諸州逋租，蠲陜西諸州去年秋稅之半。丙辰，詔作上清宮成。丁巳，涼州吐蕃當專以良馬來獻。戊午，占城國王楊陀排遣使來貢。辛酉，上禦乾元門觀燈。癸亥，契丹大將韓德威誘黨項勒浪、嵬族自振武犯邊，永安節度使折御卿邀擊，敗之於子河㲼，勒浪等乘亂反擊德威，遂殺其將突厥大尉、司徒、舍利等，獲吐渾首領一人，德威僅以身免。戊辰，以翰林學士錢若水為右諫議大夫、同知樞密院事，樞密副使劉昌言罷為給事中。以宣祖舊第作洞真宮成。甲戌，李繼遷遣使以良馬、橐駝來貢。

二月甲申，命宰相禱雨。令川峽諸州瘞暴骸。戊戌，以旱慮囚，減流罪以下。丙午，雨。嘉州函賊帥張餘首送西川行營，餘黨悉平。蠲襄、唐、均、汝、隨、鄧、歸、峽等州去年逋租。振亳州、房州、光化軍饑，遣使貸之。

三月庚申，詔求直言。辛酉，以會州觀察使、知清遠軍田紹斌為靈州兵馬都部署。己巳，廢邵武軍歸化縣金坑。

夏四月癸未，吏部尚書、平章事呂蒙正罷為右僕射，以參知政事呂端為戶部侍郎、平章事。宣徽北院使、知樞密院事柴禹錫罷為鎮寧軍節度使，參知政事蘇易簡為禮部侍郎，以翰林學士張洎為給事中、參知政事。甲申，以宣徽北院使、同知樞密院事趙鎔知樞密院事。乙酉，契丹犯雄州，知州何承矩擊敗之，斬其鐵林大將一人。辛丑，遣使分決諸路刑獄，劫賊止誅首惡，降流罪以下一等。壬寅，慮囚。甲辰，大雨，雷電。開寶皇后宋氏崩。

六月乙酉，購求圖書。丙戌，遣使諭李繼遷，授以鄜州節度使，繼遷不奉詔。丁亥，以銀州左都押衙張浦為銀青光祿大夫、檢校工部尚書、鄭州刺史兼御史大夫，充本州團練使。己亥，許士庶工商服紫。是月，大熱，民有暍死者。

秋七月丙寅，除陳、許等九州及光化軍今年夏稅。

八月壬辰，詔立壽王元侃為皇太子，改名恆，兼判開封府。大赦，文武常參官子為父後見任官者，賜勛一轉。癸巳，以尚書左丞李至、禮部侍郎李沆並兼太子賓客。癸卯，禁西北緣邊諸州民與內屬戎人昏娶。

九月丙午，西南蕃牂牁諸蠻來貢，詔封西南蕃主龍漢𤩊為歸化王。丁卯，御朝元殿冊皇太子。庚午，清遠軍言李繼遷入寇，率兵擊走之。

冬十月甲戌朔，皇太子讓宮僚稱臣，許之。乙丑，陜西轉運使鄭文寶坐撓邊，責授藍田縣令。

十一月己未，閱武使殿。是月，以峰州團練使上官正、右諫議大夫雷有終並為西川招安使，召王繼恩歸闕。十二月甲戌，群臣奉表加上尊號曰法天崇道上聖至仁皇帝，凡五上，不許。契丹犯邊，折御卿率兵御之，卒於師。斬馬步軍都軍頭孫贊於軍中。庚辰，新渾儀成。

二年春正月辛亥，祀天地於圜丘，大赦，中外文武加恩。丁卯，廢諸州司理判官。

二月壬申朔，司空致仕李昉薨。戊寅，以越王元份為杭州大都督兼領越州，吳王元傑為揚州大都督兼領壽州。己卯，以徐國公元偓為洪州都督、鎮南軍節度使，涇國公元偁為鄂州都督、武清軍節度使。庚辰，以御史中丞李昌齡為給事中、參知政事。辛巳，以呂蒙正為左僕射，宋琪為右僕射。乙未，定任子官制。

三月丙寅，以京師旱，遣中使禱雨。戊辰，命宰臣祀郊廟、社稷禱雨。

夏四月甲戌，命侍衛馬軍都指揮使李繼隆為環、慶等州都部署，殿前都虞候範廷召副之，討李繼遷。癸未，雨。

五月癸卯，李繼遷寇靈州。

六月戊戌，黔州言蠻寇鹽井，巡檢使王惟節戰死。是月，亳州蝗。

秋七月己亥朔，命殿前都指揮使王超為夏、綏、麟、府州都部署。庚子，詔作壽寧觀成。丙寅，給事中、參知政事寇準罷守本官。戊辰，蠲峽路諸州民去年逋租。是月，汴水決穀熟縣，許、宿、齊三州蝗抱草死。

閏月庚寅，詔江、浙、福建民負人錢沒入男女者還其家，敢匿者有罪。

八月辛丑，密州言蝗不為災。

九月戊寅，右僕射宋琪薨。詔川峽諸州民家先藏兵器者，限百日悉送官，匿不以聞者斬。己卯，夏州、延州行營言破李繼遷於烏白池，獲未幕軍主、吃囉指揮使等二十七人，繼遷遁。甲申，會州觀察使、環慶副都部署田紹斌貶右監門衛率府副率、虢州安置。丙戌，秦、晉諸州地晝夜十二震。丙申，詔廢衢州冶。

冬十月己未，詔以池州新鑄錢監為永豐監。

十一月丁卯朔，增司天新歷為一百二十甲子。戊寅，置簽署提點樞密、宣徽院諸房公事。辛卯，許州群盜劫郾城縣居民，巡檢李昌習鬥死，都巡檢使王正襲擊之，獲賊首宋斌及餘黨，皆斬於市。甲午，禁淮南通行鹽稅。十二月，命宰相以下百官詣諸寺觀禱雪。甲寅，雨雪。大有年。是歲，處州稻再熟。

三年春正月丙子，以戶部侍郎溫仲舒、禮部侍郎王化基並參知政事，給事中李惟清同知樞密院事，參知政事張洎罷為刑部侍郎。乙酉，孝章皇后陪葬永昌陵。辛卯，以侍衛馬步軍都虞候傅潛為延州路都部署，殿前都虞候王昭遠為靈州路都部署。

二月丙申朔，靈州行營破李繼遷。辛丑，帝不豫。甲辰，降京畿死罪囚，流以下釋之。壬戌，大食、賓同隴國並來貢。

三月丁卯，占城國來貢。壬辰，不視朝。癸巳，追班於萬歲殿，宣詔令皇太子柩前即位。是日崩，年五十九。在位二十二年，殯於殿之西階。群臣上尊謚曰神功聖德文武皇帝，廟號太宗。十月己酉，葬永熙陵。

贊曰：帝沈謀英斷，慨然有削平天下之志。既即大位，陳洪進、錢俶相繼納土。未幾，取太原，伐契丹，繼有交州、西夏之役。乾戈不息，天災方行，俘馘日至，而民不知兵；水旱螟蝗，殆遍天下，而民不思亂。其故何也？帝以慈儉為寶，服浣濯之衣，毀奇巧之器，卻女樂之獻，悟畋游之非。絕遠物，抑符瑞，閔農事，考治功。講學以求多聞，不罪狂悖以勸諫士，哀矜惻怛，勤以自勵，日晏忘食。至於欲自焚以答天譴，欲盡除天下之賦以紓民力，卒有五兵不試、禾稼薦登之效。是以青、齊耆耋之叟，願率子弟治道請登禪者，接踵而至。君子曰：「得乎丘民而為天子」，帝之謂乎？故帝之功德，炳煥史牒，號稱賢君。若夫太祖之崩不逾年而改元，涪陵縣公之貶死，武功王之自殺，宋後之不成喪，則後世不能無議焉。