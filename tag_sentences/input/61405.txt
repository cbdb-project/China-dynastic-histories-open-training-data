胡燏棻，字蕓楣，安徽泗州人，本籍浙江蕭山。同治十三年進士，選庶吉士。散館，改知廣西靈川縣，未上，納貲為道員，銓直隸。總督李鴻章俾筦北洋軍糈，補天津道。光緒十四年，鴻章將出閱海軍，有巨猾覬為變，流言胥動。各國領事詰鴻章，鴻章以其事屬燏棻，越三月捕治之，民乃定。海舟應徭自奉天運米豆輸天津，充戶長者，歲出金三萬，往往破家。燏棻廉得狀，上鴻章奏罷之。十六年，大水，民數萬止城上。燏棻擴北倉、西沽粥廠徙居之。鴻章用其言，募集銀三百數十萬，復督塞南北運河諸溢流凡八十餘處，民猶及種麥。十七年，遷廣西按察使，賜頭品服。逾歲到官，多所平反。兩權布政使，建遜業堂教士，下臨桂知縣督諸囚習藝。

二十年，入覲，會中東事起，命治糈臺。師挫，鴻章東渡行成。諸軍西入關，燏棻疏請資遣之。蔣希夷軍幾潰，燏棻單騎宣諭，卒解遣，無敢譁者。朝廷恫喪師，知募兵不足恃，命燏棻主練兵，成十營，頓小站，號定武軍。小站練兵自此始。燏棻上疏言變法自強，條列十事：曰開鐵路，自漢口至京為幹路，其分支南自光山、固始出六安，自應城、京山、安陸出荊門、當陽；西自懷慶出軹關逕蒲、解達關隴；東自開封、歸德過宿、泗抵清江。曰造鈔幣、銀幣，毋使各國壟市利。曰制機器，國家用槍砲船械，令民廠自造，可塞漏卮。曰開礦產，築路需煤鐵，鑄幣需金銀銅，制機器需五金，擇良吏主其事。曰折南漕，官祿軍糈並易以銀，仍就津市米儲通州，備緩急。曰減兵額，汰老弱，簡精壯，化無用為有用。曰創郵政，取其貲佐度支，驛站、提塘皆可廢。曰練陸軍，將知學問，械求畫一，兵取良家，厚將領月糈，嚴戒侵蝕。曰整海軍，軍置帥，總領緣海七省，隸中樞，不受疆吏節度。曰設學堂，農、商、工、礦、醫有顓家，水師、陸軍、女子、盲啞有教法，朝廷為定制，甄而用之。又言停武科，練旗兵，器械、營制、餉章並從西式。次第皆採用。是歲定議造鐵路，自盧溝至津，命燏棻充督辦。尋授順天府府尹，疏請展京西支路，首盧溝訖門頭溝，便煤運。

已，充總理各國事務大臣，時董福祥軍駐南苑，斫傷鐵路西國工程師，各公使訴於朝，請罷董軍。燏棻力爭，始留駐近畿，然卒以此罷直總署。燏棻夙以談洋務著稱。次年，拳匪入京，指為通敵，欲殺之，逸而免。膺會辦關內外鐵路之命，路為聯軍占，歲餘始與英使訂約接收，復歸於我。遷刑部右侍郎，三十二年，轉禮部，尋轉郵傳部。卒，恤如制。予天津建祠。
