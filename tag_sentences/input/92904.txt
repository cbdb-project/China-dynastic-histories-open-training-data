越王貞，太宗第八子也。貞觀五年，封漢王。七年，授徐州都督。十年，改封原王，尋徙封越王，拜揚州都督，賜實封八百戶。十七年，轉相州刺史。二十三年，加實封滿千戶。永徽四年，授安州都督。咸亨中，復轉相州刺史。貞少善騎射，頗涉文史，兼有吏乾。所在或偏受讒言，官僚有正直者多被貶退，又縱諸僮豎侵暴部人，由是人伏其才而鄙其行。則天臨朝，加太子太傅，除蔡州刺史。自則天稱制，貞與韓王元嘉、魯王靈夔、霍王元軌及元嘉子黃國公譔、靈夔子範陽王藹、元軌子江都王緒並貞長子博州刺史瑯邪王沖等，密有匡復之志。垂拱三年七月，譔作謬書與貞云：「內人病漸重，恐須早療；若至今冬，恐成痼疾，宜早下手，仍速相報。」是歲，則天以明堂成，將行大享之禮，追皇宗赴集。元嘉因遞相語云：「大享之際，神皇必遣人告諸王密，因大行誅戮，皇家子弟無遺種矣。」譔遂詐為皇帝璽書與沖云：「朕被幽縶，王等宜各救拔我也。」沖在博州，又偽為皇帝璽書云：「神皇欲傾李家之社稷，移國祚於武氏。」遂命長史蕭德琮等召募士卒，分報韓、魯、霍、越、紀等五王，各令起兵應接，以赴神都。初，沖與諸王連謀，及沖先發而莫有應者，惟貞以父子之故，獨舉兵以應之。尋遣兵破上蔡縣，聞沖敗，恐懼，索鎖欲自拘馳驛詣闕謝罪。會其所署新蔡令傅延慶得勇士二千餘人，貞遂有拒敵之意。乃宣言於其眾曰：「瑯邪王已破魏、相數州，聚兵至二十萬，朝夕即到，爾宜勉之。」徵屬縣兵至七千人，分為五營。貞自為中營，署其所親汝陽縣丞裴守德為大將軍、內營總管；趙成美為左中郎將，押左營；閭弘道為右中郎將，押右營；安摩訶為郎將、後軍總管；王孝志為右將軍、前軍總管。又以蔡州長史韋慶禮為銀青光祿大夫，行其府司馬。凡署九品已上官五百餘人。令道士及僧轉讀諸經，以祈事集，家僮、戰士咸帶符以闢兵。其所署官皆迫脅見從，本無鬥志，惟裴守德實與之同。守德驍勇，善騎射，貞將起事，便以女良鄉縣主妻之，而委以爪牙心腹之任。

則天命左豹韜衛大將軍麴崇裕為中軍大總管，夏官尚書岑長倩為後軍大總管，率兵十萬討之，仍令鳳閣侍郎張光輔為諸軍節度。於是制削貞及沖屬籍，改姓虺氏。崇裕等軍至蔡州城東四十里，貞命少子規及裴守德拒戰。規等兵潰而歸，貞大懼，閉門自守。裴守德排閣入，問王安在，意欲殺貞以自購也。官軍進逼州城，貞家僮悉力衛，貞曰：「事即如此，豈得受戮辱，當須自為計。」貞乃飲藥而死。家僮方始一時散，舍仗就擒。規亦縊其母自殺，守德攜良鄉縣主亦同縊於別所。麴崇裕斬貞父子及裴守德等，傳首東都，梟於闕下。貞起兵凡二十日而敗。貞之在蔡州，數奏免所部租賦以結人心，家僮千人，馬數千匹，外托以畋獵，內實習武備。嘗游於城西水門橋，臨水自鑒，不見其首，心甚惡之，未幾而及禍。神龍初，追復爵土，與子沖俱復舊姓。初，貞將起兵，作書與壽州刺史、駙馬都尉趙瑰曰：「佇總義兵，來入貴境。」瑰甚喜，復許率兵相應。瑰妻常樂長公主，高祖第七女，和思皇后之母也，謂其使曰：「為我報越王，與其進不與其退。爾諸王若是男兒，不應至許時尚未舉動。我常見耆老云，隋文帝將篡奪周室，尉遲迥是周家外甥，猶能起兵相州，連結突厥，天下聞風，莫不響應。況爾諸王，並國家懿親，宗社是托，豈不學尉遲迥感恩效節，舍生取義耶？夫為臣子，若救國家則為忠，不救則為逆。諸王必須以匡救為急，不可虛生浪死，取笑於後代。」及貞等敗，瑰與公主亦伏誅。
