趙爾豐，字季和，漢軍正藍旗人。以山西知縣累保道員。四川總督錫良疏薦其才，權永寧道，剿匪嚴誅捕。駐藏大臣鳳全遇害，調建昌。會克巴塘，建議籌邊，充川滇邊務大臣，護總督，改駐藏大臣。以兵至打箭爐，改設康定、登科等府。宣統元年，仍專任邊務。藏兵犯巴塘，擊敗之，乘勢收江卡等四部。於是爾豐軍越丹達山而西，直抵江達，達賴喇嘛逃入印度。爾豐請一舉平藏，革教易俗，廷意不欲開釁，阻之。爾豐盡克三崖野番，決收回瞻對。三年，署四川總督，檄番官獻瞻對。爾豐遂入瞻對，設官治之。進克波密，並取白馬崗，收明正等土司，皆改流。計所收邊地縱橫三四千里，設治者三十餘區，一時皆懾於兵力，不敢抗。

會川亂起，爾豐還省，集司道聯名奏請變更收路辦法，不允。商民罷市，全省騷動。廷寄飭拏禍首，捕蒲殿俊等拘之，其黨圍攻省城。督辦川路大臣端方劾爾豐操切，詔仍回邊務大臣，以岑春煊代總督。武昌變作，資政院議爾豐罷黜待罪，而朝旨已不能達川。重慶兵變，會匪蜂起，軍民環請獨立，爾豐遽讓政權於殿俊，殿俊自稱都督。防軍復變，殿俊走匿，全城無主。商民請爾豐出定亂，因揭示撫輯變兵。而標統尹昌衡率部入城，自為都督，羅綸副之，以兵攻督署，擁爾豐至貢院，爾豐罵不絕口，遂被害。［一］
