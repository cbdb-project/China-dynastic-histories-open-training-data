銀術可，宗室子。太祖嗣位，使蒲家奴如遼取阿疏，事久不決，乃使習古迺、銀術可繼往。當是時，遼主荒于政，上下解體。銀術可等還，具以遼政事人情告太祖，且言遼國可伐之狀。太祖決意伐遼，蓋自銀術可等發之。

太祖與耶律訛里朵戰於達魯古城，遼兵二十餘萬，銀術可、婁室率眾衝其中堅，凡九陷陣，輒戰而出，大敗遼軍。銀術可為謀克，遂與婁室戍邊，復與婁室、渾黜、婆盧火、石古乃等攻黃龍府，敗遼兵萬餘於白馬濼。太祖拒遼兵，銀術可守達魯古城。收國二年，分鴨撻、阿懶所遷謀克二千戶，以銀術可為謀克，屯寧江州。

遼大冊使習泥烈遣回，約以七月半至，而盡九月習泥烈未來，上使諸軍過江屯駐。遼曳刺、麻答十三人，兵士八人縱火於渾河，以絕芻牧。銀術可獲之，乃知遼邊吏乙薛使之，太祖命釋之。從都統杲克中京，銀術可與習古乃、蒲察、胡巴魯率兵三千，擊奚王霞末於京西七十里，霞未棄兵遁。遼主西奔天德，銀術可以兵絕其後，遼主遂見獲。

後從宗翰伐宋，圍太原，宗翰進兵至澤州，及宗翰還西京，太原未下，皆命銀術可留兵圍之。招討都監馬五破宋兵於文水。節度使耿守忠等敗宋黃迪兵於西都谷，所殺不可勝計。宋樊夔、施詵、高豐等軍來救太原，分據近部，銀術可與習失、盃魯、完速大破之。索里乙室，破宋兵於太谷。宋兵據太谷、祁縣，阿鶻懶、拔離速復取之。種師中出井陘，據榆次，救太原，銀術可使斡論擊之，破其軍。活女斬師中於殺熊嶺，進攻宋制置使姚古軍于隆州谷，大敗之。撒里土敗宋軍於回馬口，郭企忠殲宋軍於五臺。及宗翰定太原，與宗望會兵于汴，銀術可等攻汴城，克之。師還，銀術可降岢嵐、寧化等軍，攻嵐州拔之，招降火山軍。與希尹同賜鐵券。

宗翰趨洛陽，賽里取汝州，銀術可取鄧州，殺其將李操等。薩謀魯入襄陽，拔離速入均州，馬五取房州，擒轉運使劉吉、鄧州通判王彬。拔離速破唐、蔡、陳三州，克潁昌府，沙古質別克舊潁昌。

宗翰會伐康王，銀術可守太原。天會十年，為燕京留守。天會十三年，致仕，加保大軍節度使，同中書門下平章事，遷中書令，封蜀王。天眷三年，薨，年六十八。以正隆例贈金源郡王，配饗太宗廟廷。大定十五年，謚武襄，改配享太祖廟廷，子彀英。

彀英，本名撻懶。幼警敏有志膽，初丱角，太祖見而奇之。年十六，父銀術可授以甲，使從伐遼，常為先鋒，授世襲謀克。

宗翰自太原還西京，銀術可圍守之，彀英在行間，屢有功。宋兵數萬救太原，至南關，銀術可與弟拔離速、完顏婁室等擊之，當隘巷間，一卒揮刀向拔離速，彀英以刀斷其腕，一卒復從旁以槍刺之，彀英斷其槍，追殺之。拔太原，下河東諸州，攻汴京，皆有功。與都統馬五徇地漢上，至上蔡，以先鋒破孔家軍。睿宗攻開州，彀英先登，流矢中其口，睿宗親視之，創未愈，強起之，攻大名府。第功，宗弼第一，彀英次之。攻東平，彀英居最。

拔離速襲宋康王于揚州，彀英為先鋒。拔離速追宋孟后於江南，彀英前行趨潭州。宋大兵在常武，彀英以選兵薄其城，敗千餘人。明日，城中出兵來戰，彀英以五百騎敗之，獲馬二百匹，遂攻常武。拔離速以諸軍為大陣，居其後，彀英以五百騎為小陣，當前行，即麾兵馳宋軍，宋軍亂，遂大敗之。拔離速觀其周旋，嘆賞之。

其後河東郡縣多叛，彀英以先鋒攻絳州，克之。復攻沁州，飛砲擊其石脅，歸營中。諸軍攻沁州，三日不能下，別將骨赧強起彀英指麾士卒，遂克之。

攝河東路都統，從左監軍移刺余睹招西北諸部。彀英將騎三千五百，平其九部，獲生口三千，馬牛羊十五萬。以先鋒破宋吳山軍，再戰再勝，遂恤宋兵於隘，死者不可勝計，宋兵遁去。

宗弼再取和尚原，彀英以本部破宋五萬人，遂奪新叉口，宗弼留兵守之。是夜，大雪，道路皆冰，和尚原宋兵勢重不可徑取，宗弼用彀英微，入自傍近高山叢薄翳薈間，出其不意，遂取和尚原。

彀英請速入大散關，自以本部為殿，以備伏兵。宗弼至仙人關，彀英先攻之，宗弼止之，彀英不止，宗弼以刀背擊其兜鍪，使之退，彀英曰：「敵氣巳沮，不乘此而取之，後必悔之。」已而果然。宗弼嘆曰：「既往不咎。」乃班師。彀英殿，且戰且卻，遂達秦中。

齊國初廢，元帥右監軍撒離喝馳驛撫治諸郡，至同州，故齊觀察使李世輔出迎，陽墜馬稱折臂，舁歸。撒離喝入城，世輔詐使通判獻甲，以壯士十人，被甲上㕔事，世輔自壁後突出，執撒離喝。彀英方索馬于外，變起倉卒，不得入。城門已閉，皆有兵衛，至東門，合荅雅領騎三十餘，與彀英遇，遂斬門者出。而世輔擁眾自西門出，彀英與合荅雅襲之，一進一退以綴世輔，使不得速。世輔慮救兵至，乃要撒離喝與之盟，勿使追之。留撒離喝於道側，彀英識其聲，與騎而歸。除安遠大將軍，攝太原尹，四境咸治，兼攝河東南、北兩路兵馬都總管。

朝廷以河南、陜西與宋，已而復取之，師至耀州。宋人每旦出城，張旗閱隊，抵暮而還。道隘，騎不得逞。彀英請兵五百，薄暮先使五十人趨山巔，令之曰：「旦日視敵出，舉幟指其所向。」乃以餘兵伏山谷間。明日，城中人出閱如前，山巔旗舉，伏兵發，宋兵爭馳入城。彀英麾軍登城，拔宋幟，立金軍旗幟。宋兵後者望見之不敢入，遂降，城中人亦降。

宋吳玠擁重兵據涇州，涇原以西多應之。元帥撒離喝欲退守京兆，俟河南、河東軍。彀英曰：「我退守，吳玠必取鳳翔、京兆、同、華，據潼關，吾屬無類矣。」撒離喝曰：「計將安出？」彀英曰：「事危矣，不如速戰。我軍陣涇之南原，宋兵必自西原來。彀英與斜補出各以選騎五百摧其兩翼，元帥當其中擊之，可以得志。」監軍拔離速曰：「二子當其左右，拔離速願當其中。元帥據岡阜，多張旗幟為疑兵，可以得志。」撒離喝從之。吳玠兵果自西原來，彀英、斜補出擊其左右，自旦至午，吳玠左右軍少退，拔離速當其前衝擊之，遂敗玠軍，僵尸枕藉，大澗皆滿。自此蜀人喪氣，不敢復出，關、陜遂定。

歷行臺吏部工部侍郎，從宗弼巡邊，遷刑部尚書，轉元帥左都監。天德二年，遷右監軍。元帥府罷，改山西路統軍使，領西南、西北兩路招討兵馬，坐無功，降臨海軍節度使，歷平陽、太原尹。正隆末，為中都留守，兼西北面都統，討契丹撒八，駐軍歸化州。

世宗即位於遼陽悻使彀英姪阿魯瓦持詔往歸化，命彀英為左副元帥，就遣使召陜西統軍徒單合喜，宣大定改元詔、赦于西南、西北招討司，河東、河北、山東諸路州鎮，調猛安軍屯京畿。阿魯瓦見彀英，彀英猶豫未決，士卒皆欲歸世宗，彀英不得已，乃受詔。以元帥令下諸路，亟泥馬槽二萬具，諸路聞之，以為大軍且至，然後遣人宣赦，所至皆聽命。

大定元年十一月，彀英以軍至中都，同知留守璋請至府議事。彀英疑璋有謀，乃陽許諾，排節仗若將往者，遂率騎從出施仁門，駐兵通州。見世宗於三河。詔彀英以便宜規措河南、陜西、山東邊事。二年正月，至南京，遂復汝、潁、嵩等州縣，授世襲猛安。入拜平章政事，罷為東京留守，未行，改濟南尹。

初，彀英宿將恃功，在南京頗瀆貨，不恤軍民。詔使問以邊事，彀英不答，謂詔使曰：「爾解何事，待我到闕奏陳。」及召入，竟無一語及邊事者。在相位多自專，己所欲輒自奏行之。除留守，輒忿忿不接賓客，雖近臣往亦不見。上怒，遂改濟南。上數之曰：「朕念卿父有大功于國，卿舊將亦有功，故改授此職，卿宜知之。若復不悛，非但不保官爵，身亦不能保也。」彀英頓首謝。

久之，改平陽尹，致仕。起為西京留守，以母憂去官。尋以本官起復。俄復為東京，歷上京，詔曰：「上京王業所起，風俗日趨詭薄，宗室聚居，號為難治。卿元老大臣，眾所聽服，當正風俗，檢制宗室，持以大體。」十五年。致仕。

久之，史臣上《太宗》、《睿宗實錄》，上曰：「當時舊人親見者，惟彀英在。」詔脩撰溫迪罕締達往北京就其家問之，多更定焉。

十九年，薨，年七十四。最前後以功被賞者十有一，金為兩二百五十，銀為兩六千五百，絹為疋八百，綿為兩二千，馬三百十有四，牛羊六千五百，奴婢百三十人。
