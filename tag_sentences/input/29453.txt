武仙，威州人。或曰嘗為道士，時人以此呼之。貞祐二年，仙率鄉兵保威州西山，附者日眾，詔仙權威州刺史。興定元年，破石海於真定，宣差招撫使惟宏請加官賞，真授威州刺史，兼真定府治中，權知真定府事。遷洺州防禦使、兼同知真定府事，遙授河平軍節度使。興定四年，遷知真定府事，兼經略使，遙領中京留守，權元帥右都監。無何，封恆山公，以中山、真定府，沃、冀、威、鎮寧、平定州，抱犢寨，欒城、南宮縣隸焉。同時九府，財富兵強恒山最盛。

是歲，歸順于大元，副史天倪治真定。仙兄貴為安國軍節度使，史天祥擊之，貴亦歸順于大元。仙與史天倪俱治真定且六年，積不相能，懼天倪圖己，嘗欲南走。宣宗聞之，詔樞密院牒招之，仙得牒大喜。正大二年，仙賊殺史天倪，復以真定來降。天元大將笑乃泬討仙，仙走。閱月，乘夜復入真定，笑乃泬復擊之，仙乃奔汴京。五年，召見，哀宗使樞密判官白華導其禮儀，復封為恒山公，置府衛州。七年，仙圍上黨，已而大兵至，仙遁歸。未幾，衛州被圍，內外不通。詔平章政事合達、樞密副使蒲阿救之，徙仙兵屯胡嶺關，扼金州路。

八年十一月，大元兵涉襄漢，合達、蒲阿駐鄧州，仙由荊子口會鄧州軍。天興元年正月丁酉，合達、蒲阿敗績於三峰山，仙從四十餘騎走密縣，趨御寨，都尉烏林答胡土不納，幾為追騎所得。乃舍騎，步登嵩山絕頂清涼寺，謂登封蘭若寨招撫使霍琢僧秀曰：「我豈敢入汴京。一旦有急，縛我獻大國矣。」遂走南陽留山，收潰軍得十萬人，屯留山及威遠寨。立官府，聚糧食，修器仗，兵勢稍振。

三月，汴京被圍，哀宗以仙為參知政事、樞密副使，河南行省，詔與鄧州行省思烈合兵入救。八月，至密縣東，遇大元大將速不泬兵過之，仙即按軍眉山店，報思烈曰：「阻澗結營待仙至俱進，不然敗矣。」思烈急欲至汴，不聽，行至京水，大兵乘之，不戰而潰。仙亦令其軍散走，期會留山，仙至留山，潰軍至者益眾。哀宗罷思烈為中京留守，詔仙曰：「思烈不知兵，向使從卿阻澗之策，豈有敗哉。軍務一以付卿，日夕以待，戮力一心，以圖後舉。」十一月，遣刑部主事烏古論忽魯召仙，仙不欲行，乃上疏陳利害，請緩三月，生死入援。

初，思烈至鄭州，承制授宣差總領黃摑三合五朵山一帶行元帥府事、兼行六部尚書。及仙還留山，惡三合權盛，改為征行元帥，屯比陽。三合怨仙奪其權，乃歸順于大元，大將速不泬署三合守裕州。三合乃詐以書約仙取裕州，可以得志。仙信之。三合乃報大元大將，遣兵夾擊，敗仙于柳河，仙跳走聖朵寨。

初，沈丘尉曹政承制召兵西山，裕州防禦使李天祥不用命，政斬之以徇。仙至聖朵，謂政曰：「何故擅誅吾將？」政曰：「天祥違詔，逗遛不行，政用便宜斬之。」仙怒曰：「今日宣差來起軍，明日宣差來起軍，因此軍卒戰亡殆盡矣。自今選甚人來亦不聽，且教兒郎輩山中休息。」又曰：「天祥果有罪，待我來處置，汝何人，輒敢殺之！」政曰：「參政柳河失利，不知存亡，天祥違詔，何為不殺？」仙大怒，叱左右奪政所佩銀牌，令總領楊全械系之。會赦，猶囚之，及仙敗，始得釋，與楊全俱降宋。

是時，哀宗走歸德，遣翰林修撰魏璠間道召仙。行至裕州，會仙敗于柳河，璠矯詔招集潰軍以待仙，仙疑璠圖已。二年正月，仙閱兵，選鋒尚十萬，璠曰：「主上旦夕西首望公，公不宜久留於此。」仙怒，幾殺璠。璠及忽魯剌還歸德，仙乃奏請誅璠，哀宗不聽，以璠為歸德元帥府經歷官。璠字邦彥，渾源人，貞祐二年進士云。

仙部將董祐有戰功，詔賜虎符，仙畏其偪己，久不與佩。祐憾之，乃結官奴欲殺仙，猶豫未敢發。近侍局使完顏四和有謀敢斷，嘗徵兵鄧州，圉牧使移剌呆合有異志。六四和以計誅之。祐使謂四和曰：「仙終不肯入援，祐等位卑，力不能誅，惟君為國家圖之。」四和曰：「已殺呆合，復殺武仙，他日使者來，人誰肯信。」不從。仙知祐嘗有此謀，使祐使河北，其後竟殺之。

三月，仙以聖朵軍食不足，徙軍鄧州，仰給于鄧州總帥移剌瑗。鄧州倉廩亦乏，乃分軍新野、順陽、淅川就食民家。遣講議官朱概、劉琢往襄陽，借糧於宋制置使史嵩之。琢、概持兩端，畏留，乃以情告史嵩之曰：「仙兵勢不復振矣。」且曰：「名為借糧，實欲納款，待將軍一諾耳。」嵩之以為實然，遣田俊持書報仙。四月，仙遣大理少卿張伯直取糧于襄陽，屯軍小江口以待之。嵩之聞張伯直至大喜，謂仙送款矣，發書乃謝狀也，大怒，留伯直不遣。

仙自順陽入鄧州，移剌瑗畏逼，以女女仙，仙不疑，納之，乃還順陽。鄧州糧盡，瑗終疑仙。五月，瑗舉城降宋。嵩之益知仙軍虛實，使孟珙率兵五千襲仙軍于順陽。是時，仙令士卒刈麥供軍，未至二里許，始覺，仙率帳下百餘人迎擊之，孟珙不敢前。俄頃，軍士稍集，有五六百人，大敗珙軍。珙與數百人脫走，生擒其統制、統領數十人，獲馬千餘。至是，概、琢妄謂將納款於嵩之之語泄矣，仙皆誅之。
