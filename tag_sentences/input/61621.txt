陳慶鏞，字頌南，福建晉江人。道光十二年進士，選庶吉士，散館授戶部主事，遷員外郎，授御史。二十三年，海疆僨事，獲罪諸臣浸復起用。

慶鏞上疏論刑賞失措，曰：「行政之要，莫大於刑賞。刑賞之權，操之於君，喻之於民，所以示天下之大公也。大學論平天下之道，在於絜矩。矩者何，民之好惡是已。海疆多事以來，自總督、將軍以至州縣丞倅，禽駭獸奔。皇上赫然震怒，失律之罪，法有莫逭。於是辱國之將軍奕山、奕經，參贊文蔚，總督牛鑒，提督餘步雲，先後就逮，步雲伏法。血氣之倫，罔不拊手稱快，謂國法前雖未伸於琦善，今猶伸於餘步雲。乃未幾起琦善為葉爾羌幫辦大臣。邸報既傳，人情震駭，猶解之曰：『古聖王之待罪人，有投四裔以禦魑魅者。』皇上之於琦善，殆其類是，而今且以三品頂戴用為熱河都統矣，且用奕經為葉爾羌幫辦大臣，文蔚為古城領隊大臣矣。琦善於戰事方始，首先示弱，以惰軍心，海內糜爛，至於此極。既罷斥終身不齒，猶恐不足饜民心而作士氣。奕經之罪，雖較琦善稍減，文蔚之罪，較奕經又減。然皇上命將出師，若何慎重。奕經頓兵半載，曾未身歷行間，騁其虛憍之氣，自詭一鼓而復三城；卒之機事不密，貽笑敵人，覆軍殺將，一敗不支。此不待別科騷擾供億、招權納賄之罪，而已不可勝誅。臣亦知奕經為高宗純皇帝之裔，皇上親親睦族，不忍遽加顯戮。然即幸邀寬典，亦當禁錮終身，無為天潢宗室羞，豈圖收禁未及三月，輒復棄瑕錄用？且此數人者，皇上特未知其見惡於民之深耳。倘俯採輿論，孰不切齒琦善為罪魁，誰不疾首於奕山、奕經、牛鑒、文蔚，而以為投畀之不容緩？此非臣一人之私言也。側聞琦善意侈體汰，跋扈如常，葉爾羌之行，本屬怏怏；今果未及出關，即蒙召還。熱河密邇神京，有識無識，莫不撫膺太息，以為皇上鄉用琦善之意，尚不止此。萬一有事，則熒惑聖聰者，必仍系斯人。履霜堅冰，深可懍懼。頃者御試翰詹，以『烹阿封即墨』命題，而今茲刑賞顧如此，臣未知皇上所謂阿者何人？即墨者何人？假如聖意高深，偶或差忒，而以即墨為阿，阿為即墨，將毋譽之毀之者有以淆亂是非耶？所望皇上立奮天威，收回成命，體大學絜矩之旨，鑒盈廷毀譽之真，國法稍伸，民心可慰。」疏上，宣宗嘉之，諭曰：「朕無知人之明，以致琦善、奕經、文蔚諸人喪師失律，惟有反躬自責，不欲諉罪臣工。今該御史請收回成命，朕非文過飾非之君，豈肯回護？」復革琦善等職，令閉門思過。於是直聲震海內。

二十五年，遷給事中，巡視東城，以事詿吏議，左遷光祿寺署正。二十六年，乞歸。文宗即位，以大學士朱鳳標薦，復授御史，蹶而再起，氣不少撓，疊上疏多關大計。自粵匪起，福建群盜蠢動，蔓延泉、漳、興、永諸郡。咸豐三年，慶鏞疏陳利害，命回籍治團練。惠安妖婦邱氏煽亂，偵獲置諸法，賜花翎。俄以病請開缺。七年，逆匪林俊糾莆陽、仙游、永春、南安群賊犯泉州，慶鏞激厲士民固守，賊攻圍數日而退。論功，以道員候選。八年，卒於泉州，贈光祿寺卿，賜祭葬，廕一子知縣，祀鄉賢祠。

慶鏞精研漢學，而制行則服膺宋儒，文辭樸茂，著有籀經堂文集、三家詩考、說文釋、古籀考等書。
