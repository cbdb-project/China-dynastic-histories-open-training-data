戴叔倫，字幼公，潤州金壇人。師事蕭穎士，為門人冠。劉晏管鹽鐵，表主運湖南，至雲安，楊惠琳反，馳客劫之曰：「歸我金幣，可緩死。」叔倫曰：「身可殺，財不可奪。」乃舍之。嗣曹王皋領湖南、江西，表在幕府。皋討李希烈，留叔倫領府事，試守撫州刺史。民歲爭溉灌，為作均水法，俗便利之。耕餉歲廣，獄無系囚。俄即真。期年，詔書褒美，封譙縣男，加金紫服。齊映、劉滋執政，叔倫勸以「屯難未靖，安之者莫先於兵，兵所藉者食，故金穀之司不輕易人。天下州縣有上、中、下，緊、望、雄、輔者，有司銓擬，皆便所私，此非為官擇人、為人求治之術。其尤切者，縣令、錄事參軍事，此二者，宜出中書、門下，無計資序限，遠近高卑，一以殿最升降，則人知勸。」映等重其言。遷容管經略使，綏徠夷落，威名流聞。其治清明仁恕，多方略，故所至稱最。德宗嘗賦《中和節詩》，遣使者寵賜。代還，卒於道，年五十八。
