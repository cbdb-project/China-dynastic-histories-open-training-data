胡安國，字康侯，建寧崇安人。入太學，以程頤之友朱長文及潁川靳裁之為師。裁之與論經史大義，深奇重之。三試於禮部，中紹聖四年進士第。初，廷試考官定其策第一，宰職以無詆元祐語，遂以何昌言冠，方天若次之，又欲以宰相章惇子次天若。時發策大要崇復熙寧、元豐之制，安國推明《大學》，以漸復三代為對。哲宗命再讀之，注聽稱善者數四，親擢為第三。為太學博士，足不躡權門。

提舉湖南學事，有詔舉遺逸，安國以永州布衣王繪、鄧璋應詔。二人老不行，安國請命之官，以勸為學者。零陵簿稱二人黨人范純仁客，而流人鄒浩所請托也。蔡京素惡安國與己異，得簿言，大喜，命湖南提刑置獄推治，又移湖北再鞫，卒無驗，安國竟除名。未幾，簿以他罪抵法，臺臣直前事，復安國元官。

政和元年，張商英相，除提舉成都學事。二年，丁內艱，移江東。父沒終喪，謂子弟曰：「吾昔為親而仕，今雖有祿萬鐘，將何所施？」遂稱疾不仕，築室墓傍，耕種取給，蓋將終身焉。宣和末，李彌大、吳敏、譚世勣合薦，除屯田郎，辭。

靖康元年，除太常少卿，辭；除起居郎，又辭。朝旨屢趣行，至京師，以疾在告。一日方午，欽宗亟召見，安國奏曰：「明君以務學為急，聖學以正心為要。心者萬事之宗，正心者揆事宰物之權。願擢名儒明於治國平天下之本者，虛懷訪問，深發獨智。」又言：「為天下國家必有一定不可易之計，謀議既定，君臣固守，故有志必成，治功可立。今南向視朝半年矣，而紀綱尚紊，風俗益衰，施置乖方，舉動煩擾。大臣爭競，而朋黨之患萌；百執窺覦，而浸潤之奸作。用人失當，而名器愈輕；出令數更，而士民不信。若不掃除舊跡，乘勢更張，竊恐大勢一傾，不可復正。乞訪大臣，各令展盡底蘊，畫一具進。先宣示臺諫，使隨事疏駁。若大臣議絀，則參用臺諫之言；若疏駁不當，則專守大臣之策。仍集議於朝，斷自宸衷，按為國論，以次施行。敢有動搖，必罰無赦。庶幾新政有經，可冀中興。」欽宗曰：「比留詞掖相待，已命召卿試矣。」語未竟，日昃暑甚，汗洽上衣，遂退。

時門下侍郎耿南仲倚攀附恩，凡與己不合者，即指為朋黨。見安國論奏，慍曰：「中興如此，而曰績效未見，是謗聖德也。」乃言安國意窺經筵，不宜召試。欽宗不答。安國屢辭，南仲又言安國不臣。欽宗問其狀，南仲曰：「往不事上皇，今又不事陛下。」欽宗曰：「渠自以病辭，初非有向背也。」每臣僚登對，欽宗即問識胡安國否，中丞許翰曰：「自蔡京得政，士大夫無不受其籠絡，超然遠跡不為所污如安國者實鮮。」欽宗嘆息，遣中書舍人晁說之宣旨，令勉受命，且曰：「他日欲去，即不強留。」既試，除中書舍人，賜三品服。南仲諷臺諫論其稽命不恭，宜從黜削。疏奏不下，安國乃就職。

南仲既傾宰相吳敏、樞密使李綱，又謂許景衡、晁說之視大臣升黜為去就，懷奸徇私，並黜之。安國言：「二人為去就，必有陳論。懷奸徇私，必有實跡。乞降付本省，載諸詞命。」不報。

葉夢得知應天府，坐為蔡京所知，落職奉祠。安國言：「京罪已正，子孫編置，家財沒入，已無蔡氏矣。則向為京所引者，今皆朝廷之人，若更指為京黨，則人才見棄者眾，黨論何時而弭！」乃除夢得小郡。

中書侍郎何𣓨建議分天下為四道，置四都總管，各付一面，以衛王室、捍強敵。安國言：「內外之勢，適平則安，偏重則危。今州郡太輕，理宜通變。一旦以二十三路之廣，分為四道，事得專決，財得專用，官得闢置，兵得誅賞，權恐太重。萬一抗衡跋扈，何以待之？乞據見今二十三路帥府，選擇重臣，付以都總管之權，專治軍旅。或有警急，即各率所屬守將應援，則一舉兩得矣。」尋以趙野總北道，安國言魏都地重，野必誤委寄。是冬，金人大入，野遁，為群盜所殺，西道王襄擁眾不復北顧，如安國言。

李綱罷，中書舍人劉玨行詞，謂綱勇於報國，數至敗衄。吏部侍郎馮澥言玨為綱游說，玨坐貶。安國封還詞頭，以為「侍從雖當獻納，至於彈擊官邪必歸風憲。今臺諫未有緘默不言之咎，而澥越職，此路若開，臣恐立於朝者各以好惡脅持傾陷，非所以靖朝著。」南仲大怒，何𣓨從而擠之，詔與郡。𣓨以安國素苦足疾，而海門地卑濕，乃除安國右文殿修撰、知通州。

安國在省一月，多在告之日，及出必有所論列。或曰：「事之小者，盍姑置之？」安國曰：「事之大者無不起於細微，今以小事為不必言，至於大事又不敢言，是無時而可言也！」

安國既去逾旬，金人薄都城。子寅為郎，在城中，客或憂之，安國愀然曰：「主上在重圍中，號令不出，卿大夫恨效忠無路，敢念子乎！」敵圍益急，欽宗亟召安國及許景衡，詔竟不達。

高宗即位，以給事中召。安國言：「昨因繳奏，遍觸權貴，今陛下將建中興，而政事弛張，人才升黜，尚未合宜，臣若一一行其職守，必以妄發，干犯典刑。」黃潛善諷給事中康執權論其托疾，罷之。三年，樞密張浚薦安國可大用，再除給事中。賜其子起居郎寅手札，令以上意催促。既次池州，聞駕幸吳、越，引疾還。

紹興元年，除中書舍人兼侍講，遣使趣召，安國以《時政論》二十一篇先獻之。論入，復除給事中。二年七月入對，高宗曰：「聞卿大名，渴於相見，何為累詔不至？」安國辭謝，乞以所進二十一篇者施行。其論之目，曰《定計》、《建都》、《設險》、《制國》、《恤民》、《立政》、《核實》、《尚志》、《正心》、《養氣》、《宏度》、《寬隱》。論《定計》略曰：「陛下履極六年，以建都，則未有必守不移之居；以討賊，則未有必操不變之術；以立政，則未有必行不反之令；以任官，則未有必信不疑之臣。舍今不圖，後悔何及！」論《建都》謂：「宜定都建康以比關中、河內，為興復之基。」論《設險》謂：「欲固上流，必保漢、沔；欲固下流，必守淮、泗；欲固中流，必以重兵鎮安陸。」論《尚志》謂：「當必志於恢復中原，祗奉陵寢；必志於掃平仇敵，迎復兩宮。」論《正心》謂：「戡定禍亂，雖急於戎務，而裁決戎務，必本於方寸。願選正臣多聞識、有志慮、敢直言者置諸左右，日夕討論，以宅厥心。」論《養氣》謂：「用兵之勝負，軍旅之強弱，將帥之勇怯，系人君所養之氣曲直何如。願強於為善，益新厥德，使信於諸夏、聞於夷狄者，無曲可議，則至剛可以塞兩間，一怒可以安天下矣。」安國嘗謂：「雖諸葛復生，為今日計，不能易此論也。」

居旬日，再見，以疾懇求去。高宗曰：「聞卿深於《春秋》，方欲講論。」遂以《左氏傳》付安國點句正音。安國奏：「《春秋》經世大典，見諸行事，非空言比。今方思濟艱難，《左氏》繁碎，不宜虛費光陰，耽玩文採，莫若潛心聖經。」高宗稱善。尋除安國兼侍讀，專講《春秋》。時講官四人，援例乞各專一經。高宗曰：「他人通經，豈胡安國比。」不許。

會除故相朱勝非同都督江、淮、荊、浙諸軍事，安國奏：「勝非與黃潛善、汪伯彥同在政府，緘默附會，循致渡江。尊用張邦昌結好金國，淪滅三綱，天下憤鬱。及正位塚司，苗、劉肆逆，貪生茍容，辱逮君父。今強敵憑陵，叛臣不忌，用人得失，系國安危，深恐勝非上誤大計。」勝非改除侍讀，安國持錄黃不下，左相呂頤浩特令檢正黃龜年書行。安國言：「『有官守者，不得其職則去』。臣今待罪無補，既失其職，當去甚明。況勝非系臣論列之人，今朝廷乃稱勝非處苗、劉之變，能調護聖躬。昔公羊氏言祭仲廢君為行權，先儒力排其說。蓋權宜廢置非所施於君父，《春秋》大法，尤謹於此。建炎之失節者，今雖特釋而不問，又加選擢，習俗既成，大非君父之利。臣以《春秋》入侍，而與勝非為列，有違經訓。」遂臥家不出。

初，頤浩都督江上還朝，欲去異己者，未得其策。或教之指為朋黨，且曰：「黨魁在瑣闈，當先去之。」頤浩大喜，即引勝非為助，而降旨曰：「胡安國屢召，偃蹇不至，今始造朝，又數有請。初言勝非不可同都督，及改命經筵，又以為非，豈不以時艱不肯盡瘁，乃欲求微罪而去，其自為謀則善，如國計何？」落職，提舉仙都觀。是夕，彗出東南。右相秦檜三上章乞留之，不報，即解相印去。侍御史江躋上疏，極言勝非不可用，安國不當責。右司諫吳表臣亦言安國扶病見君，欲行所學，今無故罪去，恐非所以示天下。不報。頤浩即黜給事中程瑀、起居舍人張燾及躋等二十餘人，雲應天變除舊布新之象。臺省一空，勝非遂相，安國竟歸。

五年，除徽猷閣待制、知永州，安國辭。詔以經筵舊臣，重閔勞之，特從其請，提舉江州太平觀，令纂修所著《春秋傳》。書成，高宗謂深得聖人之旨，除提舉萬壽觀兼侍讀。未行，諫官陳公輔上疏詆假托程頤之學者。安國奏曰：「孔、孟之道不傳久矣，自頤兄弟始發明之，然後知其可學而至。今使學者師孔、孟，而禁不得從頤學，是入室而不由戶。本朝自嘉祐以來，西都有邵雍、程顥及其弟頤，關中有張載，皆以道德名世，公卿大夫所欽慕而師尊之。會王安石、蔡京等曲加排抑，故其道不行。望下禮官討論故事，加之封爵，載在祀典，比於荀、楊、韓氏，仍詔館閣裒其遺書，校正頒行，使邪說者不得作。」奏入，公輔與中丞周秘、侍御史石公揆承望宰相風旨，交章論安國學術頗僻。除知永州，辭，復提舉太平觀，進寶文閣直學士，卒，年六十五。詔贈四官，又降詔加賻，賜田十頃恤其孤，謚曰文定，蓋非常格也。

安國強學力行，以聖人為標的，志於康濟時艱，見中原淪沒，遺黎塗炭，常若痛切於其身。雖數以罪去，其愛君憂國之心遠而彌篤，每有君命，即置家事不問。然風度凝遠，蕭然塵表，視天下萬物無一足以嬰其心。自登第迄謝事，四十年在官，實歷不及六載。

朱震被召，問出處之宜，安國曰：「子發學《易》二十年，此事當素定矣。世間惟講學論政，不可不切切詢究，至於行己大致，去就語默之幾，如人飲食，其饑飽寒溫，必自斟酌，不可決諸人，亦非人所能決也。吾平生出處皆內斷於心，浮世利名如蠛蠓過前，何足道哉！」故渡江以來，儒者進退合義，以安國、尹焞為稱首。侯仲良言必稱二程先生，他無所許可。後見安國，嘆曰：「吾以為志在天下，視不義富貴真如浮雲者，二程先生而已，不意復有斯人也。」

安國所與游者，游酢、謝良佐、楊時皆程門高弟。良佐嘗語人曰：「胡康侯如大冬嚴雪，百草萎死，而松柏挺然獨秀者也。」安國之使湖北也，時方為府教授，良佐為應城宰，安國質疑訪道，禮之甚恭，每來謁而去，必端笏正立目送之。

自王安石廢《春秋》不列於學官，安國謂：「先聖手所筆削之書，乃使人主不得聞講說，學士不得相傳習，亂倫滅理，用夏變夷，殆由乎此。」故潛心是書二十餘年，以為天下事物無不備於此。每嘆曰：「此傳心要典也。」

安國少欲以文章名世，既學道，乃不復措意。有文集十五卷、《資治通鑑舉要補遺》一百卷。三子，寅、宏、寧。
