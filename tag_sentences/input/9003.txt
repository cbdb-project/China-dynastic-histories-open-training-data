真宗應符稽古神功讓德文明武定章聖元孝皇帝，諱恆，太宗第三子也。母曰元德皇后李氏。初，乾德五年，五星從鎮星聚奎。明年正月，後夢以裾承日，有娠，十二月二日生於開封府第，赤光照室，左足指有文成「天」字。幼英睿，姿表特異，與諸王嬉戲，好作戰陣之狀，自稱元帥。太祖愛之，育於宮中。嘗登萬歲殿，升御榻坐，太祖大奇之，撫而問曰：「天子好作否？」對曰：「由天命耳。」比就學受經，一覽成誦。初名德昌，太平興國八年，授檢校太保、同中書門下平章事，封韓王，改名元休。端拱元年，封襄王，改元侃。淳化五年九月進封壽王，加檢校太傅、開封尹。至道元年八月立為皇太子，改今諱，仍判府事。故事，殿廬幄次在宰相上，宮僚稱臣，皆推讓弗受。見賓客李至、李沆，必先拜，迎送降階及門。開封政務填委，帝留心獄訟，裁決輕重，靡不稱愜，故京獄屢空，太宗屢詔嘉美。

三年三月，太宗崩，奉遺制即皇帝位於柩前。

夏四月乙未，尊皇后為皇太后，赦天下，常赦所不原者咸除之。丙申，群臣請聽政，表三上，從之。戊戌，始見群臣於崇政殿西序，尋賜器幣。癸卯，門下侍郎兼兵部尚書、平章事呂端加右僕射。弟越王元份進封雍王，吳王元傑進封兗王，並兼中書令。徐國公元偓進封彭城郡王，涇國公元偁進封安定郡王，並同平章事。元儼封曹國公。侄閬州觀察使惟吉為武信軍節度使。侍衛馬步軍都虞候傅潛、殿前都指揮使王超、侍衛馬軍都指揮使李繼隆、侍衛步軍都指揮使高瓊並領諸軍節度。駙馬都尉王承衍、石保吉、魏咸信並為諸軍節度使。甲辰，宣徽北院使、知樞密院事趙鎔加南院使，左丞李至、禮部侍郎李沆並參知政事。丁未，中外群臣進秩一等。罷鹽鐵、度支、戶部副使。癸丑，置鎮戎軍。乙卯，靜海軍節度使、交址郡王黎桓加兼侍中，進封南平王。

五月丁卯，詔求直言。庚午，命兩制議豐盈之術以聞。甲戌，戶部侍郎、參知政事李昌齡責授忠武行軍司馬。甲申，放宮人給事歲久者。丙戌，以鎮安軍節度使李繼隆同平章事。封姊秦國、晉國二公主並為長公主，齊國公主改許國長公主，妹宣慈、賢懿、壽昌、萬壽四公主並為長公主。丁亥，立秦國夫人郭氏為皇后。

六月乙未，以太宗墨跡賜天下名山。戊戌，追復涪王廷美西京留守兼中書令、秦王，贈兄魏王德昭太傅、岐王德芳太保。己亥，上大行皇帝謚曰神功聖德文武皇帝，廟號太宗。辛丑，詔罷獻祥瑞。甲辰，復封兄元佐為楚王。乙巳，追冊莒國夫人潘氏為皇后，謚莊懷。以工部侍郎、同知樞密院事錢若水為集賢院學士。贈弟元億為代國公。

秋七月乙丑，詔轉運使更迭赴闕，訪以民事。癸酉，詔訪孔子嫡孫。乙亥，以殿前都虞候範廷召領河西軍節度使，葛霸保順軍節度使，王漢忠威塞軍節度使，康保裔彰國軍節度使，王昭遠保靜軍節度使。甲申，以範廷召、葛霸為定州、鎮州駐泊都部署，王漢忠為高陽關行營都部署，康保裔為並、代州都部署。

八月丙申，罷鹽井役。己亥，以鎮海軍節度使曹彬為樞密使，知樞密院事趙鎔為壽州觀察使，同知樞密院事李惟清為御史中丞，戶部侍郎向敏中、給事中夏侯嶠並為樞密副使。庚子，命以十二月二日為承天節。戊申，太白犯太微。己酉，封乳母齊國夫人劉氏為秦國延壽保聖夫人。先是，帝以漢、唐封乳母為夫人縣君故事付中書，已乃有是命。戊午，熒惑入東井。庚申，西川廣武卒劉旴逐巡檢使韓景祐，掠蜀、漢等州，招安使上官正、鈐轄馬知節討平之。

九月丁丑，二星隕西南。戊寅，以孔子四十五世孫延世為曲阜縣令，襲封文宣公。

冬十月，夏人寇靈州，合河都部署楊瓊擊走之。己酉，葬太宗於永熙陵。丁巳，賜山陵使而下銀帛有差。歲星入氐。

十一月甲子，祔太宗神主於太廟，以懿德皇后配，祔莊懷皇后於別廟。丙寅，詔兩京死罪以下遞減一等，緣山陵役民賜租有差。己巳，詔工部侍郎錢若水修《太宗實錄》。己卯，賜帛西鄙餫餉士卒。閱騎射，擢精銳者十人遷職。乙酉，廢理檢院。十二月癸巳，承天節，群臣上壽於崇德殿。丙申，追尊母賢妃李氏為皇太后。辛丑，詔諸路轉運使申飭令長勸農。甲辰，以銀州觀察使趙保吉為定難軍節度使。

咸平元年春正月辛酉，詔改元。丙寅，上皇太后李氏謚曰元德。丁丑，召學官崔頤正講《書》，因命宰臣選明經術者以聞。戊寅，閱御龍直。辛巳，僧你尾尼等自西天來朝，稱七年始達。甲申，彗出營室北。

二月癸巳，呂端等言彗出之應當在齊、魯分。帝曰：「朕以天下為憂，豈直一方耶？」甲午，詔求直言，避殿減膳。乙未，慮囚，老幼疾病，流以下聽贖，杖以下釋之。丁酉，彗滅。

三月己巳，置太平州。壬申，賜進士孫僅等宴瓊林。辛巳，以趙保吉歸順，遣使諭陜西，縱綏、銀流民還鄉，家給米一斛。

夏四月，旱。壬辰，禱白鹿山。壬寅，趙保吉遣弟繼瑗入謝。己酉，遣使按天下吏民逋負，悉除之。

五月戊午朔，日有食之。甲子，幸大相國寺祈雨，升殿而雨。

六月辛卯，詔近臣舉常參官才堪轉運使者。丙辰，以旱，免開封二十五州軍田租。

秋七月甲子，詔民供億山陵者賜租什二。己巳，詔沿淮諸州藏瘞遺骸。

八月癸卯，禁新小錢。己酉，幸諸王宮。

九月己巳，詔呂端、錢若水重修《太祖實錄》。壬申，賜終南隱士種放粟帛緡錢。己卯，以左衛上將軍張永德為太子太師。

冬十月丙戌朔，日有食之。戊子，呂端為太子太保，戶部尚書張齊賢、參知政事李沆並平章事，李至為武勝軍節度使。己丑，參知政事溫仲舒罷為禮部尚書，樞密副使夏侯嶠罷為戶部侍郎、翰林侍讀學士，以樞密副使向敏中為兵部侍郎、參知政事，翰林學士楊礪、宋湜並為樞密副使。丙午，許群臣著述詣閣獻，令兩制銓簡。

十一月丙辰，龍缽貢馬二千騎。甲子，詔葺歷代帝王陵廟。十二月庚寅，幸許國長公主第視疾。癸卯，令三司判官舉才堪知州者各一人。是歲，溪峒、吐蕃諸族、勒浪十六府大首領、甘州回鶻、西南蕃黎州山後蠻來貢。定州苞傷稼，遣使振恤，除是年租。

二年春正月甲子，詔尚書丞、郎、給、舍，舉升朝官可守大郡者各一人。丙子，定諸司使以下至三班使臣有罪比品聽贖。

二月丙申，以趙普配饗太祖廟庭。詔群臣迎養父母，蠲天下逋負，釋繫囚。己酉，戒百官比周奔競，有弗率者，御史臺糾之。

三月丙辰，江、浙發廩振饑。戊辰，置荊湖南路轉運使。壬申，王漢忠為涇、原、邠、寧、靈、環都部署。

閏月丁亥，以久不雨，帝諭宰相曰：「凡政有闕失，宜相規以道，毋惜直言。」詔天下繫囚非十惡、枉法及己殺人者，死以下減一等。幸許國長公主第視疾，又幸北宅視德願疾。詔兩京諸路收瘞暴骸，營塞破塚。戊子，幸太一宮、天清寺祈雨。己丑，上皇太后宮名曰萬安。庚寅，罷有司營繕之不急者。詔中外臣直言極諫。從弟德願卒。壬辰，雨。辛丑，江南轉運使言宣、歙竹生米，民採食之。丙午，詔江、浙饑民入城池漁採勿禁。

夏四月丙寅，許國長公主薨。

五月丁亥，嚴服用之制。乙巳，幸曹彬第視疾。

六月丁巳，宰臣進《重修太祖實錄》。戊午，曹彬薨。庚辰，大食國遣使來貢。

七月甲申，以傅潛為鎮、定、高陽關行營都部署，張昭允為都鈐轄。給外任官職田。己丑，以橫海軍節度使王顯為樞密使。壬寅，制《聖教序》賜傳法院。甲辰，幸國子監，召學官崔偓佺講《尚書？大禹謨》。還，幸崇文院，賜秘書監、祭酒以下器幣。丙午，置翰林侍讀學士，以兵部侍郎楊徽之等為之；置翰林侍講學士，以國子祭酒邢昺為之。

八月辛亥，御文德殿，文武百官入閣。乙卯，群臣上尊號曰崇文廣武聖明仁孝皇帝。丁巳，大宴崇德殿，始作樂。戊午，社，宴近臣於中書。丙寅，大閱於東北郊。癸酉，楊礪卒。乙亥，以太師贈濟陽郡王曹彬配饗太祖廟庭，司空贈太尉中書令薛居正、忠武軍節度使贈中書令潘美、右僕射贈侍中石熙載配饗太宗廟庭。

九月庚辰朔，日有食之。戊子，召宗室宴射後苑。甲午，奉安太宗聖容於啟聖院新殿，帝拜而慟，左右皆掩泣。賜修殿內侍緡錢。癸卯，幸騏驥院，賜從官馬，還，宴射後苑。鎮、定都部署言敗契丹兵於廉良路，殺獲甚眾。

冬十月壬子，宜州執溪峒蠻酋三十餘人詣闕，詔釋其罪，遣還。癸丑，放澧州蠻界歸業民租。戊午，置福建路惠民倉。

十一月壬午，詔親王領大都督府節鎮者勿兼長史。乙酉，饗太廟。丙戌，祀天地於圜丘，以太祖、太宗配，大赦天下，錄功臣子孫之無祿者。御朝元殿，受尊號冊。丁亥，賜群臣帶服、鞍馬、器幣有差。庚寅，大宴含光殿。壬辰，張齊賢加門下侍郎，李沆加中書侍郎，中外臣悉加恩。甲午，以左神武軍大將軍德恭為左衛大將軍，左衛大將軍德彞為左神武軍大將軍。乙未，詔：幸河北，所次頓舍給用，毋泛及州縣。以周瑩為駕前軍都部署，石保吉為行營先鋒都部署。己亥，狩近郊。辛丑，賜京城父老衣帛。戊申，以魏咸信為貝、冀行營都部署。己酉，以李沆為東京留守。十二月辛亥，賜近臣戎服、廄馬。甲寅，駕發京師，次陳橋。王昭遠卒。戊午，駐蹕澶州。冀州言敗契丹兵於城南，殺千餘人，奪馬百餘匹。辛酉，宴從臣於行宮。以王超等督先鋒，仍示以陣圖，俾識部分。壬戌，賜近臣甲冑、弓劍。幸浮橋，登臨河亭，賜澶州父老錦袍、茶帛。甲子，次大名，躬御鎧甲於中軍。契丹攻威虜軍，本軍擊敗之，殺其酋帥。府州言官軍入契丹五合川，拔黃太尉砦，殲其眾，焚其車帳，獲馬牛萬計。丁卯，召見大名府父老，勞賜之。是歲，沙州蕃族首領、邛部川蠻、西南蕃、占城、大食國來貢。江、浙、廣南、荊湖旱，嵐州春霜害稼，分使發粟振之。

三年春正月己卯朔，駐蹕大名府。詔並、代都部署高瓊等分屯冀州、邢州。辛巳，臨視樞密副使宋湜疾。癸未，以葛霸為貝、冀、高陽關前軍行營都部署。萊州防禦使田紹斌凡十人以功進秩。契丹犯河間，高陽關都部署康保裔死之。乙酉，流忠武軍節度使傅潛於房州、都鈐轄張昭允於通州，並削奪官爵。丁亥，幸紫極宮，還，登子城閱騎射。高陽關、貝、冀路都部署範廷召等追契丹至莫州，斬首萬餘級。庚寅，赦河北及淄、齊州罪人，非持杖劫盜、謀故殺、枉法贓、十惡至死者並釋之。錄將吏死事者子孫，民被焚掠者復其租。罷緣邊二十三州軍榷酤。令諸州舉吏民有武藝及材力過人者。壬辰，宋湜卒。甲午，發大名府。益州軍變，害鈐轄符昭壽，逐知州牛冕等，推都虞候王均為首作亂。詔戶部使雷有終為廬州觀察使，帥師會李惠等討之，均閉城門固守。庚子，至自大名府。戊申，幸呂端第視疾。

二月庚申，宴含光殿。辛酉，詔：「近臣並知雜御史、尚書省五品及帶館閣三司職者，各舉升朝官有武乾堪邊任一人。」癸亥，以周瑩為宣徽南院使，王繼英為北院使，並知樞密院事。王旦為給事中，同知樞密院事。乙丑，以王顯為定州路行營都部署，王超為鎮州路行營都部署。丁卯，益州王均開城偽遁，雷有終等入城，為所敗，退保漢州，李惠死之。戊辰，京畿旱，慮囚。癸酉，大雨。甲戌，置靜樂軍。丙子，賞花苑中，召從臣宴射。

三月戊寅朔，日有食之。甲午，御崇政殿試禮部貢舉人。

夏四月戊申朔，賜進士陳堯咨等袍笏。庚戌，呂端薨。甲寅，閱河北防城舉人康克勤等擊射。乙卯，葬元德皇太后。丁巳，以葛霸為邠、寧、環、慶都部署。壬申，前知益州牛冕、西川轉運使張適並削籍，冕流儋州，適為連州參軍。

五月丁卯，詔天下死罪減一等，流以下釋之，十惡至死、謀故劫殺、坐贓枉法者論如律。幸玉津園觀刈麥。己丑，幸金明池觀水嬉，遂幸瓊林苑宴射。壬寅，御試河北舉人。河決鄆州，詔徙州城。

六月己未，太白晝見。丁卯，以向敏中為河北、河東宣撫使，按巡郡國，存慰士民。

秋七月己亥，以翰林侍讀學士夏侯嶠、侍講邢昺為江、浙巡撫使。

八月辛亥，京東水災，遣使安撫。

九月庚辰，賜契丹降人蕭肯頭名懷忠，為右領軍衛將軍、嚴州刺史；招鶻名從化，為右監門衛將軍；蟲哥名從順，為千牛衛將軍。壬辰，幸大相國寺，遂宴射玉津園。壬寅，衛國公張永德薨。

冬十月甲辰，雷有終大敗賊黨，復益州，殺三千餘人。壬子，綿、漢都巡檢、澄州刺史張思鈞削籍流封州。乙卯，幸元份宮視疾。令諸州兼群牧。己未，濱州防禦使王榮削籍流均州。己丑，雷有終追斬王均於富順監，禽其黨六千餘人。詔原川峽路繫囚雜犯死罪以下。雷有終等以功進秩有差。丙寅，以翰林學士王欽若、知制誥梁顥分為川、峽安撫使。延州言破大盧、小盧等十族，獲人畜二十萬。

十一月甲戌，環、慶副部署徐興削籍配郢州。乙亥，靈州副部署孫進責授復州團練副使。鄆州決河塞。戊寅，均畿內田稅。壬午，詔群臣盡言無諱，常參官轉對如故事，未預次對者聽封事以聞。辛卯，日南至，御朝元殿受朝。丙申，張齊賢罷為兵部尚書。十二月戊申，狩近郊，以親獲禽獻太廟。甲寅，大宴含光殿。乙卯，幸元份宮視疾。丁巳，閱武藝，遂宴射苑中。庚申，罷京畿均田稅。育吾蕃部貢嫠牛。甲子，契丹稅木監使黃顒等率屬內附，賜冠帶。丙寅，開封府奏獄空，詔嘉之。丁卯，詔河東、北緣邊吏民斬邊寇首一級支錢五千，禽者倍之，獲馬者給帛二十匹。是歲，高麗、大食國、高州蠻來貢。畿內、江南、荊湖旱，果、閬州水，並振之。

四年春正月甲戌朔，詔天下繫囚死罪己下減一等，杖罪釋之。辛巳，幸範廷召第視疾。甲申，命樞密直學士馮拯、陳堯叟詳中外封事。詔應益州軍民因城亂殺傷劫盜，除官吏外，皆釋不問。乙酉，命收瘞西川遺骸。丁亥，幸開寶寺，還，禦乾天門觀燈。庚子，謁啟聖院太宗神御殿。

二月丁未，祈雨。戊申，交州黎桓貢馴犀象。癸丑，決天下獄。丁巳，幸大相國寺、上清宮祈雨。戊午，雨，帝方臨軒決事，沾服不御蓋。壬戌，詔群臣子弟奏補京官者試一經。甲子，釋逋負官物者二千六百餘人，蠲逋負物二百六十餘萬。已納而非理者以內府錢還之，沒者給其家。丙寅，詔學士、兩省御史臺五品、尚書省諸司四品以上，舉賢良方正直言敢諫一人。己巳，置永利監。

三月甲戌，撫水州蠻酋蒙瑛等來納兵器、毒藥箭，誓不復犯邊。乙亥，詔史館韓瑗等舉御史臺推勘官。丁丑，風雪，帝謂宰相曰：「霾曀頗甚，卿等思闕政，以佐予治。」李沆等乞免官，不許。辛巳，分川峽轉運使為益、利、梓、夔四路。召終南隱士種放，辭疾不至。庚寅，左僕射呂蒙正、兵部侍郎向敏中並平章事，中書侍郎、平章事李沆加門下侍郎。高瓊為殿前都指揮使，葛霸為侍衛馬軍都指揮使，王漢忠為殿前副都指揮使，並領節度。司天監進《儀天歷》。辛卯，以參知政事王化基為工部尚書，同知樞密院事王旦為工部侍郎、參知政事，樞密直學士馮拯、陳堯叟並為右諫議大夫、同知樞密院事。

夏四月丙午，葛霸為並、代行營都部署。壬子，詔親老無兼侍者特與近任。回鶻可汗祿勝貢玉勒鞍、名馬、寶器，願以兵助討繼遷。丙辰，審官院引對京朝官，閱殿最而黜陟之。己未，以王欽若為左諫議大夫、參知政事。庚申，幸元份宮視疾，遂幸諸王宮。辛未，御試制科舉人。

五月壬申朔，禦乾元殿受朝。京畿繫囚罪流以下遞減一等，杖罪釋之。癸酉，以元儼為平海軍節度使。甲申，工部侍郎致仕朱昂對便殿，賜器幣。戊子，亳州貢白兔，還之。乙未，大同軍留後桑贊為侍衛步軍副都指揮使，領河西軍節度。

六月癸卯，有司言減天下冗吏凡十九萬五千餘人。丁巳，詔東川民田先為江水所害者除其租。丁卯，詔州縣學校及聚徒講誦之所，並賜《九經》。戊申，出陣圖標宰相，命督將練士，以備北邊。

秋七月庚午，以河朔饋運勞民，詔轉運使減徭役存恤。己卯，邊臣言契丹謀入寇。以王顯為鎮、定、高陽關三路都部署，王超為副都部署，王漢忠為都排陣使。

八月辛丑，張齊賢為涇、原等州安撫經略使。戊申，出環慶至靈州地圖險要示宰相，議戰守方略。己酉，御試制科舉人。壬子，幸開寶寺。又幸御龍營閱武藝，賜緡錢有差。遂觀稼北郊，宴射於含芳園。丁卯，遣使巴蜀，廉察風俗、官吏能否。戊辰，社，宴宰相於中書。

九月，慶州地震。李繼遷陷清遠軍。

冬十月，曹璨以蕃兵邀李繼遷輜重於唐龍鎮。己未，張斌破契丹於長城口。

十一月壬申，知階州竇玭獻白鷹，還之。王顯奏破契丹，戮二萬人，獲統軍鐵林等。癸未，京城民獲金牌，有「趙為君萬年」字。庚寅，畋近郊。甲午，龜茲國來貢。十二月丁未，詔蜀賊王均既平，除追捕亡命，餘詿誤之民並釋不問。訛言動眾者，有司斬以聞。丙寅，太白晝見南斗。丁卯，詔罷三路都部署兼河北轉運使。

閏月己巳，幸大相國寺。丁丑，邠、寧副都部署楊瓊等七將流嶺南。戊寅，李繼遷蕃族訛遇等歸順。己卯，以兵部尚書張齊賢為右僕射。壬午，靈州言河外砦主李瓊等以城降西夏。上念其力屈就禽，特釋其親屬。乙酉，李繼遷部族訛豬等率屬來附。庚寅，河北饑，蠲賦減役，發廩振之。是歲，龜茲、丹眉流、宜高上溪撫水州蠻來貢。梓州水，遣使振恤。

五年春正月壬寅，李繼遷部將臥浪己等內附，給田宅。壬戌，環、慶部署張凝襲諸蕃，焚族帳二百餘，斬首五千級，降九百餘人。

二月乙酉，詔邊士疾病戰沒者，冬春衣聽給其家。己丑，幸上清宮。以王漢忠為邠寧、環、慶路都部署。

三月丁酉，李繼遷陷靈州，知州裴濟死之。庚戌，比部員外郎洪湛削籍流儋州，工部尚書趙昌言責授安遠軍司馬，知雜御史範正辭滁州團練副使。己未，御試禮部舉人。

夏四月壬申，詔陜西民挽送緣邊芻糧者，賜租之半。壬午，命三司歲較戶口。丙戌，賜深、霸九州民租有差。癸巳，復雄州榷場。

五月庚子，減河北冗官。壬寅，知榮州褚德臻坐盜取官銀，棄市。癸卯，置憲州。代州進士李光輔善擊劍，詣闕。帝曰：「若獎用之，民悉好劍矣。」遣還。甲辰，詔申明內侍養一子制。乙巳，蠲天下逋負。丙午，以王顯為河陽三城節度使。

六月癸酉，繼遷圍麟州，曹璨請濟師，詔發並、代、石、隰州兵援之。乙亥，以侍衛馬軍都虞候王超為定州路駐泊行營都部署。己卯，以宣徽南院使、知樞密院事周瑩為永清軍節度使。己酉，詔益兵八千分屯環慶、涇原。知麟州衛居實言繼遷以眾二萬來攻城，兵出擊走之，殺傷過半。是月，都城大雨，壞廬舍，民有壓死者，振恤其家。

秋七月甲午朔，日有食之。戊戌，幸啟聖院、太平興國寺、上清宮致禱，雨霽，遂幸龍衛營視所壞垣室，勞賜有差。乙巳，召終南隱士種放。疏丁岡河。癸丑，詔許高州蠻田彥伊子承寶等入朝，賜器帛、冠帶。乙卯，募河北丁壯。壬戌，契丹大林砦使王昭敏等來降。戎人寇洪德砦，守將擊走之。癸亥，增川峽官奉錢。

八月，群臣三表上尊號，不允。丙子，沙州曹宗壽遣使入貢，以宗壽為歸義軍節度使。乙酉，石、隰部署言河西蕃族拽浪南山等四百人來歸。

九月戊申，種放對於便殿，授左司諫、直昭文館。乙卯，賜種放第宅。

冬十月己巳，遣使繼藥賜鎮戎軍將士。戊寅，詔河西戎人歸順者，給內地閑田處之。又詔諸州長吏與佐職官同錄問大闢罪人。辛巳，涇原部署系內屬蕃族數叛者九十一人，請誅之，詔釋其罪。丁亥，平章事向敏中罷為戶部侍郎，右僕射張齊賢為太常卿。庚寅，修豐州城。

十一月壬辰，詔麟州給復一年。甲午，六穀首領潘羅支等貢馬，第給其直。辛丑，享太廟。壬寅，祀天地於圜丘，大赦。丁未，白州民黃受百餘歲，賜粟帛。己酉，封子玄祐為信國公。庚戌，呂蒙正加司空，李沆加右僕射，楚王元佐為右羽林軍上將軍，雍王元份守太傅，兗王元傑守太保，曹國公元儼同平章事。十二月壬午，賜京城百歲老人祝道巖爵一級。癸未，遷麟州內屬人於樓煩。是歲，河北、鄭、曹、滑州饑，振之。

六年春二月戊寅，幸飛山雄武營，觀發機石、連弩，遂宴射潛龍園。己卯，以京東西、淮南水災，遣使振恤貧民，平決獄訟。幸北宅視德潤疾。庚辰，以西涼府六穀首領潘羅支為朔方軍節度、靈州西面都巡檢使。甲申，封賢懿長公主為鄭國長公主。蕃部葉市族囉埋等內附。己丑，德潤卒。庚寅，屯田員外郎盛梁坐受賕枉法，流崖州。

三月辛卯朔，欽州言交州八州使黃慶集等來歸。石、隰都巡檢使言綏州東山蕃部軍使拽臼等內屬。己酉，錢種放還山。乙卯，幸惟吉第視疾。戊午，幸元份宮視疾。

四月，李繼遷寇洪德砦，蕃官慶香、慶等擊走之。以慶香等領刺史。契丹來侵，戰望都縣，副都部署王繼忠陷於敵，發河東廣銳兵赴援。辛巳，信國公玄祐薨。

五月甲午，太白晝見。辛亥，錄望都戰沒將士子孫。癸丑，鎮州副都部署李福坐望都之戰臨陣退衄，削籍流封州。京城疫，分遣內臣賜藥。

六月丁卯，詔命官流竄沒嶺南者，給緡錢歸葬。豐州瓦窯沒劑、如羅、昧克等族以兵濟河擊李繼遷，敗之。丁丑，隴山西首領禿逋等貢馬，願附大兵擊賊。丁亥，寇準為三司使。復鹽鐵、度支、戶部副使。

秋七月癸丑，兗王元傑薨。

八月庚午，太白晝見。辛未，原、渭等州言西蕃八部二十五族納質來歸。丙子，詔環、慶秋田經寇踐傷者，頃賜粟十五斛，民被掠者，口賜米一斛。蠲棣州民租十之三。

九月己丑，蒲端國獻紅鸚鵡。丙申，出內府繒帛，市穀實邊。甲辰，以呂蒙正為太子太師、萊國公。

十月丁丑，狐出皇城角樓，獲之。戊寅，給軍中傳信牌。

十一月癸巳，慮囚，雜犯死罪以下遞減一等，杖釋之。苦寒，令諸路休役兵。己亥，閱捧日軍士教三陣於崇政殿。壬寅，幸大相國寺。庚戌，雨木冰。甲寅，有星孛於井、鬼。十二月庚申，遣使西北，勞賜將士。甲子，詔求直言。西面部署言李繼遷攻西涼，知府丁維清沒焉。庚午，以李繼隆為山南東道節度使。甲戌，萬安太后不豫，詔求良醫。戊寅，赦天下，死罪減一等，流以下釋之。是歲，西涼府暨龍野馬族、三佛齊、大食國來貢。河北、興元府、遂、郢州大熟。

景德元年春正月丙戌朔，大赦，改元。丁亥，麟府路言契丹言泥族拔黃三百餘帳內屬。癸巳，幸天駟監，賜從官馬。丙申，京師地震。辛丑，詔民間天象器物、讖候禁書，並納所司焚之，匿不言者死。石、隰州言河西蕃部四十五族首領率屬內附。京師地再震。乙巳，廢高州。丁未，京師地復震。壬子，開定州河通漕。

二月，環、慶部署言西涼府潘羅支集六穀蕃部合擊李繼遷，敗之，繼遷中流矢死。羅支使來獻捷。戊寅，太常卿張齊賢為兵部尚書。冀、益、黎、雅州地震。

三月，威虜軍守將破契丹於長城口，追北過陽山，斬獲甚眾。柳谷川蕃部入寇、麟，府擊敗之，擒千餘人。己亥，皇太后崩。辛丑，群臣三上表請聽政，不允。乙巳，李沆等詣宮門，見帝毀瘠過甚，退上五表求見，言西北軍事方殷，力請聽政，從之。麟府路言敗西人於神堆，破其砦柵。己酉，帝始於崇政殿西廡衰服慟哭見群臣。

夏四月甲寅，上大行皇太后謚曰明德。群臣三請御正殿，從之。丙辰，邢州地震不止。以溪蠻寧息，民多復業，蠲澧州石門縣租二年。丁卯，以隆暑，休北邊役兵。瀛州地震。

五月甲申，邢州地連震不止，賜民租之半。蒲端國遣使來貢。丁巳，詔諸路轉運使代還日，在任興除利害、升黜能否，凡所經畫事，悉條上以聞。

六月己未，幸北宅視德欽疾。洪德砦言繼遷部將都尾等率屬歸附。甲子，詔罷川峽、閩、廣州軍貢承天節，自今三千里外者罷之。鎮戎軍言敗戎人於石門川。庚午，德欽卒。洪德砦言蕃部羅泥天王本族諸首領各率屬歸附。趙保忠卒。壬午，暑甚，罷京城工役，遣使賜暍者藥。

秋七月癸未，班用兵誅賞格。丙戌，李沆薨。庚寅，以翰林侍讀學士畢士安為吏部侍郎、參知政事。庚子，益都民李仁美、國凝母皆百餘歲，詔賜粟帛。

八月，涇原部署言擊萬子軍主族帳，斬首二百餘級。己未，以畢士安、寇準並平章事，宣徽南院使王繼英為樞密使，同知樞密院事馮拯、陳堯叟並簽署樞密院事。壬申，詔常參官二人共舉州縣官可任幕職者一人。丙子，以保平軍節度石保吉為武寧軍節度、同平章事。庚辰，遣使廣南東、西路疏決繫囚，犒勞軍校父老，訪民間便宜。

九月癸未，罷北面繼御劍內臣，以劍屬主將。丙戌，令諸路轉運使考察官吏能否，己丑，詔翰林學士承旨宋白等舉文武官可任藩郡者各一人。丁酉，召宰相議親征。契丹耶律吳欲來降。宋州汴水決。乙巳，置祁州。河決澶州，遣使具舟濟民，給以糧餉。

閏月乙卯，詔河北吏民殺契丹者，所至援之，仍頒賞格。壬申，江南旱，遣使決獄，訪民疾苦，祠境內山川。癸酉，明德皇太后殯沙臺。北平砦、威虜軍合兵大破契丹。乙亥，參知政事王欽若判天雄軍府兼都部署。契丹統軍撻覽率眾攻威虜、順安軍，三路都部署擊敗之，斬偏將，獲其輜重。又攻北平砦及保州，復為州、砦兵所敗。撻覽與契丹主及其母並眾攻定州，宋兵拒於唐河，擊其游騎。契丹駐陽城澱，因王繼忠致書於莫州石普以講和。丙子，以天雄軍都部署周瑩為駕前貝、冀路都部署，侍衛馬軍都指揮使葛霸為駕前邢、洺路都部署。己卯，高繼勛率兵擊敗契丹數萬騎於岢嵐軍。

冬十月壬午，詔修葺歷代聖賢陵墓。癸未，麟府路率部兵入朔州，破大狼水砦。乙酉，令漕運所經州軍長吏兼輦運事。戊子，祔明德皇后於太廟。庚寅，命張齊賢兼青、淄、濰安撫使，丁謂兼鄆、齊、濮安撫使。癸巳，幸故鄭國長公主第。乙未，詔王超等率兵赴行在。丁酉，詔魏能、張凝、田敏屯定州。癸卯，以廝鐸督為朔方軍節度、靈州西面巡檢、西涼府六穀大首領。保、莫州、威虜、岢嵐軍及北平砦皆擊敗契丹。既而王繼忠上言契丹請和，命閣門祗候曹利用往答之。丁未，以雍王元份為東京留守。己酉，置龍圖閣待制。

十一月辛亥，太白晝見。乙卯，遣使撫河北。契丹攻瀛州，知州李延渥率兵敗之，殺傷十餘萬眾，遁去。官吏進秩、賜物有差。己未，遣使安撫河東諸州。契丹逼冀州，知州王嶼擊走之。甲子，校獵近郊。丙寅，遣使安集河北流民。戊辰，以山南東道節度、同平章事李繼隆為駕前東面排陣使，武寧軍節度、同平章事石保吉為駕前西面排陣使。石州地震。庚午，車駕北巡。司天言：日抱珥，黃氣充塞，宜不戰而卻。癸酉，駐蹕韋城縣。甲戌，寒甚，左右進貂帽毳裘，卻之曰：「臣下皆苦寒，朕安用此？」王繼忠數馳奏請和，帝謂宰相曰：「繼忠言契丹請和，雖許之，然河冰已合，且其情多詐，不可不為之備。」契丹兵至澶州北，直犯前軍西陣，其大帥撻覽耀兵出陣，俄中伏弩死。丙子，帝次澶州。渡河，幸北砦，御城北樓，召諸將撫慰。鄆州得契丹諜者，斬之。戊寅，曹利用使契丹還。十二月庚辰朔，日有食之。契丹使韓□巳來講和。辛巳，遣使安撫河北、京東。壬午，幸城南臨河亭，賜鑿凌軍綿襦。癸未，幸北砦，又幸李繼隆營，命從官將校飲，犒賜諸軍有差。詔諭兩京以將班師。甲申，契丹使姚東之來獻御衣、食物。乙酉，御行營南樓觀河，遂宴從官及契丹使。丙戌，遣使撫諭懷、孟、澤、潞、鄭、滑等州，放強壯歸農。遣監西京左藏庫李繼昌使契丹定和，戒諸將勿出兵邀其歸路。丁亥，遣使安集河北流民，瘞暴骸。以閣門祗候曹利用為東上閣門使、忠州刺史。戊子，幸北砦勞軍，召李繼隆、石保吉宴射行宮西亭。壬辰，赦河北諸州死罪以下，民經蹂踐者給復二年，死事官吏追錄子孫。癸巳，雍王元份疾，命參知政事王旦權東京留守。甲午，車駕發澶州，大寒，賜道傍貧民襦褲。乙未，契丹使丁振以誓書來。丁酉，契丹兵出塞。戊戌，至自澶州。己亥，幸雍王元份宮視疾。辛丑，錄契丹誓書頒河北、河東諸州。癸卯，遣使撫問河北東、西路官吏將卒，訪察功狀。甲辰，改威虜諸軍名。戊申，詔恤河北傷殘。是歲，交州、西涼府、西、高、豐、甘、沙州、占城、大食、蒲端、龜茲國來貢。江南東、西路饑，陜、濱、棣州蝗害稼，命使振之。

二年春正月庚戌朔，以契丹講和，大赦天下，非故鬥殺、放火、強盜、偽造符印、犯贓官典、十惡至死者悉除之。壬子，放河北諸州強壯歸農，令有司市耕牛給之。癸丑，罷諸路行營，合鎮、定兩路都部署為一。乙卯，罷北面部署、鈐轄、都監、使臣二百九十餘員。振河北饑。遣監察御史朱摶赴德清軍收瘞戰沒遺骸，致祭。罷江、淮、荊、浙增榷酤錢。丙辰，幸雍王元份宮視疾。甲子，詔淮南以上供軍儲振饑民。戊辰，以天平軍節度使王超為崇信軍節度。省河北戍兵十之五，緣邊三之一。所在量軍儲饋給，勿調民飛挽。癸酉，幸李繼隆第視疾。京西民轉送軍儲者賜租十二。丁丑，詔河北轉運使察官屬不任職者以名聞。戊寅，取淮、楚間踏犁式頒之河朔。

二月，嘉、邛州鑄大鐵錢。置霸州、安肅軍榷場。癸未，李繼隆卒。甲申，定入粟實邊授官等級。乙酉，遣使安撫交州。甲午，詔緣邊得契丹馬牛，悉縱還之，沒蕃漢口歸業者，給資糧。弛邊民鐵禁。環州言戎人入寇，擊走之，俘其軍主。癸卯，遣太子中允孫僅等使契丹。丁未，呂蒙正對便殿。

三月甲寅，御試禮部貢舉人。戊午，鄭州防禦使魏能坐歸師不整，責授右羽林將軍。庚申，禁邊民入外境掠奪。

夏四月，賜進士李迪等瓊林宴。丁酉，樞密直學士劉師道責授忠武軍行軍司馬，右正言、知制誥陳堯咨單州團練使，俱坐考試不公。己亥，葺河北城池。癸卯，置資政殿學士，以王欽若為之。馮拯為參知政事。甲辰，以寧國軍留後、駙馬都尉吳元扆為武勝軍節度。戎人寇環州，擊敗之，執其酋慶，請戮之，詔釋其罪，配淮南。

五月戊申，幸國子監。丁巳，司天少監史序上《乾元寶典》。己未，幸元份宮視疾。庚申，御試河北舉人。丁卯，宴近臣於資政殿。餞種放游嵩山。癸酉，詔天下榷利勿增羨為額。

六月丁丑，詔勸學。幸諸王宮。己卯，命法直官用士人。己丑，曹州民趙諫、趙諤以恐喝贓鉅萬伏誅。辛卯，以趙德明歸款，諭河西諸蕃各守疆界。高瓊求板本經史，詔給之。

秋七月庚戌，劉質進《兵要論》，召試中書。甲子，詔復賢良方正能直言極諫等六科。

八月戊寅，雍王元份薨。丙戊，有司上新定權衡法。遣內臣奉安太祖聖容於揚州建隆寺。丁亥，翰林學士晁迥先為鄆王元份留守官屬，坐輔導無狀，責授右司郎中。辛丑，幸南宮及恭孝太子宮。有星孛於紫微。

九月丁未，以向敏中為鄜延路都部署。庚戌，淮南旱，詔轉運使疏理繫囚。癸亥，三司上《新編敕》。群臣三表上尊號，不允。庚午，幸興國寺傳法院觀新譯經。辛未，命近臣慮開封府繫囚。壬申，詔荊湖溪峒民為蠻人所掠而歸者，勿限年月，給還舊產。

冬十月庚辰，丁謂上《景德農田編敕》。乙酉，畢士安薨。丙戌，遣職方郎中韓國華等使契丹。

十一月戊申，詔翰林侍講學士邢昺等舉堪為學官者十人。丙辰，享太廟。丁巳，祀天地於圜丘，大赦。庚申，大宴含光殿。癸亥，寇準加中書侍郎兼工部尚書，楚王元佐為右衛上將軍，彭城郡王元偓進封寧王，安定郡王元稱進封舒王，曹國公元儼進封廣陵郡王，安定郡公惟吉加同平章事。癸酉，契丹使來賀承天節。十二月辛巳，置資政殿大學士，以王欽若為之。癸未，以高瓊為忠武軍節度，葛霸為昭德軍節度。對京畿父老於長春殿，賜帛有差。契丹遣使賀明年正旦。是歲，夏州、西涼府、邛部川蠻來貢。淮南、兩浙、荊湖北路饑，京東蝻生，閩颶風不害稼，遣使分振。

三年春正月丁巳，親釋逋負繫囚。振畿縣貧民，收瘞遺骸。丁卯，詔緣邊歸業民給復三年。辛未，置常平倉。

二月甲戌，幸北宅省德恭疾。乙亥，詔京東西、淮南、河北振乏食客戶。己卯，謁明德皇后攢宮，賜守奉人緡帛。甲申，禁民開近陵域地。以宋州為應天府。丁亥，王繼英卒。戊戌，以中書侍郎兼工部尚書、平章事寇準為刑部尚書，左丞、參知政事王旦為工部尚書、平章事。己亥，王欽若、陳堯叟並知樞密院事。翰林學士趙安仁參知政事。樞密都承旨韓崇訓、馬知節並簽署樞密院事。

三月乙巳，客星出東南。辛亥，免隨州光化民貸糧。己未，詔儆諫臣悉心獻替。

夏四月癸酉，幸秦國長公主第。丙子，幸開寶寺，遂幸御龍直班院，觀教閱弓刀。又幸左騏驥院，賜從官馬、群牧使等器幣。還，幸崇文院觀圖籍，賜編修官金帛有差。己卯，置清平、宣化二軍。乙酉，置河北緣邊安撫使、副、都監於雄州。壬辰，命使巡撫益、利、梓、夔、福建諸路，決獄及犒設將吏、父老。乙未，種放賜告歸終南山。己亥，遣使巡撫江、浙路。

五月壬寅，日當食不虧。周伯星見。辛亥，置京東五路巡檢。丁巳，幸北宅視德恭疾。己未，德恭卒。西涼府廝鐸督部落多疾，賜以藥物。渭川妙娥族三千餘帳內附。復置高州。

六月丙子，群臣固請聽樂，從之。詔三班考較使臣以七年為限。知廣州凌策請發兵定交□止亂，帝以黎桓素修職貢，不欲伐喪，命遵前詔安撫。戊寅，罷兩川稅課金二分。乙未，汴水暴漲，賜役兵錢。丙申，遣使振應天府水災及瘞溺死者。

秋七月壬寅，減鄜延戍兵。乙巳，太白晝見。庚戌，詔渭州、鎮戎軍收獲蕃部牛送給內地耕民。壬子，賜廣南《聖惠方》，歲給錢五萬，市藥療病者。邵曄上邕州至交址水陸路及控制宜州山川等圖，帝曰：「祖宗闢土廣大，唯當慎守，不必貪無用地，苦勞兵力。」甲子，大宴含光殿，始用樂。丙寅，大風，遣中使視稼。

八月甲戌，閱太常新集雅樂。丁丑，幸寶相院。戊寅，詔川峽戍兵二年者代之。庚辰，工部侍郎董儼坐躁競傾狡，責授山南東道行軍司馬。

九月甲寅，宴射含芳園。丙辰，御試賢良方正直言極諫科。壬戌，幸元偓宮視疾。甲子，置諸陵齋宮。乙丑，放西州納質人。夏州趙德明奉表歸款。

冬十月庚午，以趙德明為定難軍節度兼侍中，封西平王。甲午，兩浙轉運使姚鉉坐不法除名，為連州文學。丁酉，葬明德皇后。

十一月壬寅，周伯星再見。十二月癸酉，太白晝見。戊寅，高瓊卒。乙酉，狩近郊，以親獲兔付有司薦廟。戊子，詔牛羊司畜有孳乳者放牧勿殺。辛卯，朝陵，緣路禁樂。壬辰，幸秦國長公主第，又幸北宅視德鈞疾。是歲，西涼府龕穀十族、高溪州、風琶溪洞諸蠻酋來貢。京東西、河北、陜西饑，振之。博州蝝，不為災。

四年春正月己亥朔，御朝元殿受朝。詔京畿繫囚流以下減一等。甲辰，以陳堯叟為東京留守。德鈞卒。乙巳，契丹使辭歸國。以丁謂為隨駕三司使。己未，車駕發京師。庚申，次中牟縣，除逋負，釋繫囚，賜父老衣幣，所過如之。王顯卒。丙寅，次永安鎮。丁卯，帝素服詣諸陵。減西京及諸路繫囚罪，如己亥詔。置永安縣及三陵副使、都監。

二月己巳，幸西京，經漢將軍紀信塚、司徒魯恭廟，贈信太尉、恭太師。命吏部尚書張齊賢祭周六廟。詔從官先塋在洛者賜告祭拜。癸酉，詔西京建太祖神御殿。置國子監、武成王廟。甲戌，幸上清宮。詔賜酺三日。辛巳，錄唐白居易孫利用為河南府助教。壬午，幸呂蒙正第。甲申，御五鳳樓觀酺，召父老五百人，賜飲樓下。丁亥，幸元偓宮。戊子，葺周六廟。加號列子。增封唐孝子潘良瑗及其子季通墓，仍禁樵採。庚寅，詔河南府置五代漢高祖廟。辛卯，車駕發西京。甲午，次鄭州，遣使祀中岳及周嵩、懿二陵。丁酉，賜隱士楊璞繒帛。

三月己亥，至自西京。甲辰，謁啟聖院太宗神御殿。癸丑，趙德明遣使來謝廩給，因貢駝馬，優賜答之。丁巳，詔天下收瘞遺骸，致祭。庚申，蠲河南府倉庫吏逋負芻糧緡帛四十五萬。

夏四月癸酉，詔嶺南官除赴以時，以避炎瘴。辛巳，皇后郭氏崩。甲午，詔榷酤不得增課。

五月丙申朔，日有食之。辛亥，有司上大行皇后謚曰莊穆。減並、代戍兵屯河東，以省饋運。戊午，幸元偁宮視疾。兗州增二千戶守孔子墳。

閏月戊辰，減劍、隴等三十九州軍歲貢物，夔、賀等二十七州軍悉罷之。己巳，幸秦國長公主第省疾。壬申，御試制科舉人。丙戌，詔張齊賢等各舉供奉官、侍禁、殿直有謀略武乾知邊事者二人。癸巳，詔開封府斷獄，雖被旨，仍覆奏。

六月，盛暑，減京城役工日課之半。丁未，令翰林講讀、樞密直學士各舉常參官一人充御史。司天監言五星聚而伏於鶉火。乙卯，葬莊穆皇后。

秋七月丁卯，莊穆皇后祔別廟。庚午，置靈臺令。壬申，增置開封府判官、推官各一員。甲戌，宜州兵亂，軍校陳進殺知州劉永規等，劫判官盧成均為首。詔閣門使曹利用等討之。乙亥，交州來貢，賜黎龍廷《九經》及佛氏書。辛巳，以龍廷為靜海軍節度、交址郡王，賜名至忠。癸巳，復置諸路提點刑獄。

八月壬寅，幸大相國寺，遂幸崇文院觀書，賜修書官器幣。又幸內藏庫。丁未，中書門下言莊穆皇后祥除已久，秋宴請舉樂，不允。己酉，頒宜州立功將士賞格。益州地震。辛亥，賜文宣王四十六世孫聖祐同學究出身。壬子，邢昺加工部尚書。中書門下再表請秋宴聽樂，又不允。丙辰，涇原路言瓦亭砦地震。丁巳，詔王旦、楊億等修太祖、太宗史。置龍圖閣直學士，以右諫議大夫杜鎬為之。丁謂上《景德會計錄》。

九月己巳，賜交址郡王印及安南旌節。壬申，賜畿縣《聖惠方》。丁亥，幸舒王宮視疾。辛卯，賜監修國史王旦宴。壬辰，日上有五色雲。

冬十月甲午朔，日當食，雲陰不見。曹利用破賊於象州，擒盧成均，斬陳進。優賜將士，利用等進秩、賜物有差。乙巳，頒考試進士新格。祠祭置監祭使二員，以御史充。詔翰林學士晁迥等舉常參官可知大藩者二人。丁未，升象州為防禦。甲寅，詔：宜、柳、象州、懷遠軍死罪以下，非十惡、謀故鬥殺、官吏犯枉法贓者，並原之。廣南東、西路雜犯死罪以下遞減一等，脅從受署者勿理。蠲宜、柳、象州、懷遠軍丁錢及夏秋租，桂、昭州秋租。乙卯，毀諸道官司非法訊囚之具。

十一月戊辰，日南至，御朝元殿受朝。曹利用等言招安賊黨，其饋賊食物者，請追捕減死論，詔釋不問。十二月己亥，賜近臣、契丹錦綺綾縠等物。癸卯，廢兗州鐵冶。己未，甘州僧翟大秦等獻馬，給其直。是歲，河西六谷、夏州、沙州、大食、占城、蒲端國、西南蕃溪峒蠻來貢。雄州、安肅、廣信饑。宛丘、東阿、須城縣蝗，不為災。諸路豐稔，淮、蔡間麥斗十錢，粳米斛二百。

大中祥符元年春正月乙丑，有黃帛曳左承天門南鴟尾上，守門卒塗榮告，有司以聞。上召群臣拜迎於朝元殿啟封，號稱天書。丁卯，紫雲見，如龍鳳覆宮殿。戊辰，大赦，改元，群臣加恩，賜京師酺。幽州旱，求市麥種；夏州饑，請易粟，並許之。己巳，詔黎、雅、維、茂四州官以瘴地二年一代。甲戌，大雪，停汴口、蔡河夫役。戊寅，蠲畿內貸糧。己卯，詔以天書之應，申儆在位。乙酉，制加交址郡王黎至忠功臣食邑。

二月壬辰，禦乾元門觀酺，賜父老千五百人衣服、茶彩。丁酉，分遣中使六人錫邊臣宴。丙午，申明非命服勿服銷金及不許以金銀為箔之制。

三月甲戌，兗州父老千二百人詣闕請封禪；丁卯，兗州並諸路進士等八百四十人詣闕請封禪；壬午，文武官、將校、蠻夷、耆壽、僧道二萬四千三百七十餘人詣闕請封禪，不允。自是表凡五上。

夏四月甲午，詔以十月有事於泰山，遣官告天地、宗廟、岳瀆諸祠。乙未，以知樞密院事王欽若、參知政事趙安仁為泰山封禪經度制置使。丙申，以王旦為封禪大禮使，馮拯、陳堯叟分掌禮儀使。庚子，幸元偁宮視疾。壬寅，御試禮部貢舉人。丙午，作昭應宮。戊申，幸秦國長公主第省疾。又幸晉國、魯國長公主第，並賜白金千兩、彩二千匹。曹、濟州、廣濟軍耆老二千二百人詣闕請臨幸。

五月壬戌，王欽若言泰山醴泉出，錫山蒼龍見。丙子，詔瘞汴、蔡、廣濟河流尸暴骸，仍致祭。丁丑，幸南宮視惟能疾。壬午，詔緣路行宮舊屋止加塗塈，毋別創。癸未，置天書儀衛使副、扶侍使都監、夾侍，凡有大禮即命之。詔離京至封禪以前不舉樂，所經州縣勿以聲伎來迓。甲申，放後宮一百二十人。戊子，詔：除乘輿供帳，存於禮文者如舊，自今宮禁中外進奉物，勿以銷金文繡為飾。

六月乙未，天書再降於泰山醴泉北。丁酉，詔宮苑皇親臣庶第宅飾以五彩，及用羅制幡勝、繒帛為假花者，並禁之。壬寅，迎泰山天書於含芳園，云五色見，俄黃氣如鳳駐殿上。庚戌，曲赦兗州繫囚流罪以下。辛亥，群臣表上尊號曰崇文廣武儀天尊道寶應章感聖明仁孝皇帝。

秋七月庚申，太白晝見。丙寅，詔諸州市上供物，非土地所宜者罷之。

八月己丑，上太祖尊謚曰啟運立極英武聖文神德玄功大孝皇帝，太宗曰至仁應道神功聖德文武大明廣孝皇帝。庚寅，詔東封道路軍馬毋犯民稼，開封府毋治道役民。庚子，置河東緣邊安撫司。乙巳，黔州言磨嵯、洛浦蠻首領龔行滿等率族二千三百人內附。己酉，王欽若獻芝草八千餘本。

九月戊午，令有司勿奏大闢案。岳州進三脊茅。庚申，以向敏中權東京留守。甲子，奉天書告太廟，悉陳諸州所上芝草、嘉禾、瑞木於仗內。戊辰，幸元偓宮視疾。壬申，知晉州齊化基坐貪暴削籍，流崖州。乙亥，幸潛龍園宴射。丁丑，幸惟吉宮視疾。戊寅，西京諸州民以車駕東巡貢獻召對，勞賜之。己卯，以馬知節為行宮都部署。庚辰，趙安仁獻五色金玉丹、紫芝八千七百餘本。乙酉，親習封禪儀於崇德殿。

冬十月戊子，上御蔬食。庚寅，以巡幸，置考制度使、副，凡巡幸則命之。是夕，五星順行同色。辛卯，車駕發京師，扶侍使奉天書先道。丙申，次澶州，宴周瑩於行宮。戊戌，許、鄆、齊等州長吏赴泰山陪位。辛丑，駐蹕鄆州，神光起昊天玉冊上。甲辰，詔扈從人毋壞民舍、什器、樹木。丁未，法駕入乾封縣奉高宮。戊申，王欽若等獻泰山芝草三萬八千餘本。己酉，五色雲起嶽頂。庚戌，法駕臨山門，黃雲覆輦，道經險峻，降輦步進。先夕大風，至是頓息。辛亥，享昊天上帝於圜臺，陳天書於左，以太祖、太宗配。帝袞冕奠獻，慶雲繞壇，月有黃光。命群臣享五方帝諸神於山下封祀壇，上下傳呼萬歲，振動山谷。降谷口，日有冠戴，黃氣紛鬱。壬子，禪社首，如封祀儀。紫氣下覆，黃光如星繞天書匣。縱四方所獻珍禽奇獸。還奉高宮，日重輪，五色雲見。作會真宮。癸丑，御朝覲壇之壽昌殿，受群臣朝賀。大赦天下，常赦所不原者咸赦除之。文武並進秩。賜致仕官本品全奉一季，京朝官衣緋綠十五年者改賜服色。令開封府及所過州軍考送服勤詞學、經明行修舉人，其懷材抱器淪於下位，及高年不仕德行可稱者，所在以聞。三班使臣經五年者與考課。兩浙錢氏、泉州陳氏近親，蜀孟氏、湖南馬氏、荊南高氏、廣南河東劉氏子孫未食祿者，聽敘用。賜天下酺三日。改乾封縣為奉符縣。泰山七里內禁樵採。大宴穆清殿。又宴近臣、泰山父老於殿門，賜父老時服、茶帛。甲寅，復常膳。次太平驛，賜從官闢寒丸、花茸袍。丙辰，次兗州，以州為大都督府。

十一月戊午，幸曲阜縣，謁文宣王廟，靴袍再拜。幸叔梁紇堂。近臣分奠七十二弟子。遂幸孔林，加謚孔子曰玄聖文宣王，遣官祭以太牢，給近便十戶奉塋廟，賜其家錢三十萬，帛三百匹。以四十六世孫聖祐為奉禮郎，近屬授官、賜出身者六人。追謚齊太公曰昭烈武成王，令青州立廟；周文公曰文憲王，曲阜縣立廟。辛酉，賜諸蕃使袍笏。壬戌，次中都縣，幸廣相寺。癸亥，次鄆州，幸開元寺。丁卯，賜曲阜孔子廟經史。辛未，幸河瀆廟，加封。癸酉，曲宴永清軍節度使周瑩，賜兵士緡錢。丁丑，帝至自泰山，奉天書還宮。壬午，詔以正月三日為天慶節。甲申，命王旦奉上太祖、太宗謚冊，親享太廟。乙酉，大宴含光殿。十二月辛卯，禦乾元殿受尊號。庚子，葛霸卒。辛丑，王旦加中書侍郎兼刑部尚書，楚王元佐加太傅，寧王元偓為護國軍節度，舒王元偁為平江、鎮江軍節度，並兼侍中；廣陵郡王元儼進封榮王，安定郡公惟吉為威德軍節度，餘進秩有差。癸卯，幸上清宮、景德開寶寺。王欽若加禮部尚書。甲辰，張齊賢為右僕射，溫仲舒、寇準並為戶部尚書，王化基、邢昺、郭贄並為禮部尚書。詔天下宮觀陵廟，名在地志，功及生民者，並加崇飾。戊申，以德雍、德文、德存、惟正、惟忠、惟敘、惟和、惟憲並領諸州刺史，允升、允言、允成、允寧、允中並為各衛將軍。庚戌，幸元偁宮視疾。又幸元偓宮。辛亥，交址郡王黎至忠加同平章事。壬子，幸元偁宮。契丹使上將軍蕭智可等來賀。是歲，西涼府、甘州、三佛齊、大食國、西南蕃等來賀封禪。諸路言歲稔，米斗七八錢。

二年春正月癸亥，以封禪慶成，賜宗室、輔臣襲衣、金帶、器幣。乙丑，置內殿承制。戊辰，詔：「誘人子弟析家產，或潛舉息錢，輒壞墳域者，令所在擒捕流配。」庚午，詔：「讀非聖之書及屬辭浮靡者，皆嚴譴之。已鏤板文集，令轉運司擇官看詳，可者錄奏。」乙酉，以陜西民饑，遣使巡撫。

二月己丑，改定入內內侍省內侍名職。壬辰，詔立曲阜縣孔子廟學舍。乙未，賜撫州高年黃泰粟帛。甲辰，蠲同、華民租。乙巳，幸大相國等寺、上清宮祈雨。戊申，遣使祠太乙，祀玄冥。己酉，雨。癸丑，禁毀金寶塑浮屠像。甲寅，以丁謂為三司使。

三月丙辰，日當食，陰晦不見。辛未，賜京城酺。己卯，左屯衛將軍允言坐稱疾不朝，降太子左衛率。

夏四月戊子，昇州火，遣御史訪民疾苦，蠲被火屋稅。己丑，餞種放還山。乙未，河北旱，遣使祠北嶽。己亥，以丁謂為修昭應宮使。壬寅，詔禁中外群臣非休暇無得群飲廢職。詔醫官院處方並藥賜河北避疫邊民。丙午，試服勤詞學、經明行修國監生。丁未，振陜西民饑。五月乙卯，追封孔子弟子七十二人。罷韶州獻頻婆果。丁卯，遣使陜西決獄，流罪以下減一等，死罪情可憫者上請。庚辰，陜西旱，遣使禱太平宮、后土、西嶽、河瀆諸祠。代州地震。

六月乙酉，頒幕職、州縣官招集戶口賞條。甲午，幸昭應宮，賜修宮使器幣。辛卯，保州增屯田務兵三百人。戊戌，麟府言社慶族依唐龍鎮為援，數擾別部，請出兵襲之。帝曰：「均吾民也。」不許。壬寅，詔量留五坊鷹鶻，備諸王從時展禮，餘悉縱之。罷邕、宜州歲貢藥箭。庚戌，御試東封路服勤詞學、經明行修貢舉梁固等九十二人。

秋七月甲寅，詔張齊賢等各舉才堪御史者一人。丁巳，置糾察在京刑獄司。辛酉，復以萬安宮為滋福殿。己巳，幸惟吉宮視疾。辛未，以昭應宮為玉清昭應宮。乙亥，蠲京東徐、濟七州水災田租。戊寅，詔孔子廟配享魯史左丘明等十九人加封爵。庚辰，蠲天下封禪赦前逋負千二百六十六萬緡。

八月丙戌，京東惠民河溢，居民避水所過津渡，戒有司勿算。甲辰，西南蕃龍漢□堯來貢，賀東封，加漢□堯寧德大將軍。

九月戊午，賜秦州被水民粟，人一斛。壬戌，合鎮、定部署為一。甲子，浚汴口。命工部侍郎馮起為契丹國信使。乙丑，幸潛龍園宴射。甲戌，遣使賜戎、瀘軍民闢瘴藥。乙亥，無為軍言大風拔木，壞城門、營壘、民舍，壓溺者千餘人。詔內臣恤視，蠲來年租，收瘞死者，家賜米一斛。丁丑，發官廩振鳳州水災。

冬十月癸未，優賞寧朔軍士。戊子，詔江、浙運糧兵卒經冬停役兩月。甲午，詔天下置天慶觀。甲辰，兗州霖雨害稼，振恤其民。

十一月丙辰，作《文武七條》戒官吏。甲子，詔諸路官吏蠹政害民，轉運使、提點刑獄官不舉察者坐之。癸酉，蕃部阿黎等來朝貢，授阿黎懷化司戈。十二月辛巳，詔：晉國大長公主喪，罷承天節上壽及明年元旦朝會。交州黎至忠貢馴犀。乙未，幸惟吉宮視疾。辛丑，丁謂上《封禪朝覲祥瑞圖》，劉承珪上《天書儀仗圖》。甲辰，幸惟吉宮視疾。契丹國母蕭氏卒，輟視朝。是歲，于闐、西涼府、西南蕃羅巖州蠻來貢。雄州蟲食苗即死，遣使振恤。

三年春正月丁巳，賜建安軍父老江禹錫粟帛。

二月乙酉，丁謂請承天節禁屠宰刑罰，從之。癸巳，交州黎至忠卒，大校李公蘊自稱留後。已亥，禁方春射獵，每歲春夏，所在長吏申明之。辛丑，以張齊賢判河陽。

閏月辛亥，帝御文德殿，群臣入閣。甲寅，冬官正韓顯符上新造銅候儀。乙卯，詔轉運司貸恤黎州夷人。丁卯，幸開封府射堂宴射，賜開封府將吏器幣。戊辰，詔東京、畿內死罪以下遞減一等。將吏逮事太宗藩府者並賜予。赤縣父老本府宴犒，年九十者授攝官，賜粟帛終身；八十者爵一級。甲戌，以射堂為繼照堂。丁丑，召宰臣於宜聖殿，謁太宗聖容、玉皇像。戊寅，幸韓國長公主第視疾。

三月壬辰，以權靜海軍留後李公蘊為靜海軍節度，封交址郡王，賜衣帶、器幣。丙申，幸石保吉第視疾。辛丑，詔戎、瀘州給復一年，艱食者振之。

夏四月辛亥，左屯衛將軍允言坐狂率，責授太子左衛副率。壬子，石保吉卒。乙卯，陜西民疫，遣使繼藥賜之。丁巳，詔中書以五月一日進中外文武升朝官及奉使歲舉官名籍。辛酉，賜泰山隱士秦辨號貞素先生，放還山。甲子，契丹國母葬，廢朝，禁邊城樂。甲戌，加王旦兵部尚書，知樞密院事王欽若戶部尚書，陳堯叟工部尚書。

五月己卯，幸惟吉宮視疾。壬午，以西涼府覓諾族瘴疫，賜藥。丙戌，惟吉卒。辛丑，京師大雨，平地數尺，壞廬舍，民有壓死者，賜布帛。

六月庚戌，邊臣言契丹饑，來市糴，詔雄州糴粟二萬石振之。河中府父老千餘人請祀后土，不許。丙辰，頒天下《釋奠先聖廟儀》並《祭器圖》。詔前歲陜西民饑，有鬻子者，官為購贖還其家。壬戌，幸邢昺第視疾，賜金帛。乙丑，幸元偁宮視疾。

秋七月丙申，溫仲舒卒。己亥，以右丞向敏中為工部尚書、資政殿大學士。置龍圖閣學士，以直學士杜鎬為之。詔南宮北宅大將軍以下，各勤講肄，諸子十歲以上並受經學書，勿令廢惰。辛丑，文武官、將校等三上表請祠汾陰后土。

八月丁未朔，詔明年春有事於汾陰，州府長吏勿以修貢助祭煩民。戊申，陳堯叟為祀汾陰經度制置使。己酉，王旦為祀汾陰大禮使，王欽若為禮儀使。庚戌，詔汾陰路禁弋獵，不得侵占民田，如東封之制。辛亥，以江南旱，詔轉運使決獄。壬子，幸元偁宮視疾。升、洪、潤州屢火，遣使存撫，祠境內山川。戊午，賜占城國主馬及器甲。庚申，幸天駟監，賜從官馬。解州池鹽不種自生。辛酉，給鄆州牧馬草地還民。甲子，罷江、淮和糴，所在繫囚遞減一等，盜穀食者量行論決。丁卯，群臣五表上尊號，不許。戊辰，詔升、洪、揚、廬州長吏兼安撫使。甲戌，以澄州團練使朱能為左龍武軍大將軍。乙亥，河中府父老千七百人來迎，上勞問之，賜以緡帛。

九月癸未，賜錢三十萬給故盧多遜子葬其父母。丁亥，作《宗室座右銘》賜諸王。華州言父老二千餘人請幸西嶽。癸巳，杖殺入內高品江守恩於鄭州，知州俞獻卿坐論救削一任。乙未，幸崇真資聖院視吳國長公主疾。甲辰，內出《綏撫十六條》，頒江、淮南安撫使。

冬十月辛亥，契丹使耶律寧告征高麗。河中民獲《靈寶真文》。庚申，丁謂等上《大中祥符封禪記》。

十一月庚寅，遣內臣奉安宣祖、太祖聖容於二陵。乙未，甘州回鶻來貢。己亥，幸太一宮。陜州黃河清。十二月，陜州黃河再清。庚戌，集賢校理晏殊獻《河清頌》。癸丑，詔天下貧民及漁採者過津渡勿算。乙卯，告太廟。詔自今謁廟入東偏門。以資政殿大學士向敏中權東京留守。丁巳，翰林學士李宗諤等上《諸道圖經》。辛酉，謁玉清昭應宮。丙寅，詔沙門島流人特給口糧。己巳，作《奉天庇民述》示宰相。禁扈從人燔道路草木。辛未，以太宗御書賜交州李公蘊。是歲，龜茲、占城、交州來貢。陜西饑。江、淮南旱。

四年春正月辛巳，詔執事汾陰懈怠者，罪勿原。乙酉，習祀后土儀。丁亥，將祀汾陰，謁啟聖院太宗神御殿、普安院元德皇后聖容。丙申，詔以六月六日天書再降日為天貺節。丁酉，奉天書發京師。日上有黃氣如匹素，五色雲如蓋，紫氣翼仗。庚子，右僕射、判河陽張齊賢見於汜水頓。陳堯叟獻白鹿。辛丑，陳幄殿于訾村，望拜諸陵。甲辰，至慈澗頓，賜道傍耕民茶荈。

二月戊申，賜扈駕諸軍緡錢。華州獻芝草。東京獄空。壬子，出潼關，渡渭河，遣近臣祠西嶽。癸丑，次河中府。丁巳，黃雲隨天書輦。次寶鼎縣奉祗宮。戊午，登後圃延慶亭。己未，瀵泉湧，有光如燭。辛酉，祀后土地祗。是夜，月重輪，還奉祗宮，紫氣四塞。幸開元寺，作大寧宮。壬戌，甘州回鶻、蒲端、三麻蘭、勿巡、蒲婆、大食國、吐蕃諸族來貢。大赦天下，常赦不原者咸赦除之。文武官並遷秩，該敘封欲回授祖父母者聽。四品以上，迨事太祖、太宗潛藩或嘗更邊任家無食祿者，錄其子孫。建寶鼎縣為慶成軍。建隆佐命及公王將相丘塚，所在致祭。給西京分司官實奉三分之一。令法官慎刑名，有情輕法重者以聞。賜天下酺三日。大宴群臣於穆清殿，賜父老酒食衣幣。作《汾陰配饗銘》、《河瀆四海贊》。召草澤李瀆、劉巽，瀆以疾辭，授巽大理評事。乙丑，觀酺。加號西嶽。詔葺夷齊祠。丁卯，賜寧王元偓服帶、鞍馬有加。乙巳，次華州，幸雲臺觀。庚午，宴宣澤亭，紫雲如龍，起嶽上。召見隱士鄭隱、李寧，賜茶果、束帛。辛未，次閿鄉縣，召見道士柴又玄，問以無為之要。壬申，宴虢州父老於湖城行宮。

三月甲戌，次陜州，召草澤魏野，辭疾不至。乙亥，賜運船卒時服。己卯，次西京。庚辰，罷河北緣邊工役。壬午，幸上清宮。甲申，幸崇法院，移幸呂蒙正第，賜服御、金幣。丙戌，大宴大明殿。丁亥，詔葺所經歷代帝王祠廟。己丑，御五鳳樓觀酺。壬辰，詔朝陵自西京至鞏縣不舉樂。癸巳，禁扈從人踐田稼。甲午，發西京。丙申，謁安陵、永昌諸陵。壬寅，幸列子廟，表潘孝子墓。

夏四月甲辰朔，上至自汾陰。壬子，幸元偁宮視疾。駙馬都尉李遵勖責授均州團練副使。峽路鈐轄執為亂夷人王群體等，帝憫其異俗，免死配隸。丙辰，大宴含光殿。己未，錢種放歸終南。甲子，王旦加右僕射，元佐為太尉，元偓進封相王。乙丑，幸元偓宮視疾。葺尚書省。加王欽若吏部尚書，陳堯叟戶部尚書，馮拯工部尚書。丙寅，以張齊賢為左僕射。丁卯，許國公呂蒙正薨。

五月丙子，加交址郡王李公蘊同平章事。癸未，廬、宿、泗等州麥自生。辛卯，幸北宅視德存疾。京兆旱，詔振之。癸巳，詔州城置孔子廟。乙未，加上五岳帝號，作《奉神述》。丁酉，慮囚，死罪流徒降等，杖以下釋之。辛丑，視德存疾。

六月丙午，太白晝見。亳州二龍見禹祠。德存卒。丙寅，遣使安撫江、淮南水災，許便宜從事。詔授交、甘等州、大食、蒲端、三麻蘭、勿巡國奉使官。

秋七月壬申朔，除閩、浙、荊湖、廣南歲丁錢四十五萬。壬午，韓國、吳國、隋國長公主進封衛國、楚國、越國長公主。鎮、眉、昌等州地震。己丑，詔先蠲濱、棣州水災田租十之三，今所輸七分更除其半。丙申，江、洪、筠、袁江漲，沒民田。

八月乙巳，太白晝見。丙午，幸南宮視惟敘疾。詔除纁田租。庚戌，曲宴諸王、宰相。癸丑，賜青州孤老煢獨民帛。惟敘卒。丙辰，錄唐長孫無忌、段秀實等孫，授官。丁巳，詔文武官有言刑政得失、邊防機事者並賜對。癸亥，甘州回紇可汗夜落紇奉表詣闕。乙丑，刻御制《大中祥符頌》於左承天祥符門。河決通利軍，合御河，壞州城及傷田廬，遣使發粟振之。九月丁丑，涇原鈐轄曹瑋言籠竿川熟戶蕃部以閑田輸官，請於要害地募兵以居，從之。戊子，幸太乙宮祈晴。辛卯，向敏中等為五嶽奉冊使。癸巳，禦乾元樓觀酺。

冬十月戊申，御朝元殿發五岳冊。丁巳，定江、淮鹽酒價，有司慮失歲課，帝曰：「茍便於民，何顧歲入也。」十一月庚午，占城國貢獅子。丙子，御試服勤詞學、經明行修貢舉人。

十二月乙巳，詔楚、泰州潮害稼，復租。沒溺人賜千錢、粟一斛。是歲，西涼府、夏、豐、交州、甘州、諸溪峒蠻來貢。畿內蝗。河北、陜西、劍南饑。吉州、臨江軍江水溢，害民田舍。兗州虸蚄蟲，不為災。

五年正月乙亥，賜處州進士周啟明粟帛。戊寅，雨木冰。壬午，幸元偁宮視疾。河決棣州。

二月庚戌，詔貢舉人公罪聽贖。丙寅，詔官吏安撫濱、棣被水農民。

三月己丑，御試禮部舉人。丁未，峒酋田仕瓊等貢溪布。庚戌，王旦等並加特進、功臣。丁巳，免濱、棣民物入城市者稅一年。

夏四月戊申，以向敏中為平章事。有司請違法販茶者許同居首告，帝謂以利敗俗非國體，不許。壬子，除通、泰、楚州鹽亭戶積負丁額課鹽。乙丑，樞密直學士邊肅責授岳州團練副使。

五月辛未，江、淮、兩浙旱，給占城稻種，教民種之。戊寅，修儀劉氏進封德妃。丁亥，免棣州租十之三。戊子，賜近臣金華殿所種麥。

六月庚申，賜杭州草澤林逋粟帛。壬戌，詔常參官舉幕職、州縣官充京官。癸亥，賜邵武軍被水者錢粟。

秋七月戊辰，作保康門。

八月丙申朔，日有食之。丁酉，禁周太祖葬冠劍地樵採。戊戌，張齊賢為司空致仕。甲辰，詔樞密直學士限置六員。庚戌，淮南旱，減運河水灌民田，仍寬租限，州縣不能存恤致民流亡者罪之。己未，作五岳觀。

九月辛未，張齊賢入對。壬申，觀新作延安橋。幸大相國寺、上清宮。射於宜春苑。癸酉，徙澄海三指揮屯嶺北州郡。戊子，王欽若、陳堯叟並為樞密使、同平章事，丁謂為戶部侍郎、參知政事。庚寅，幸故鄆王、兗王宮。

冬十月戊午，延恩殿道場，帝瞻九天司命天尊降。己未，大赦天下，賜致仕官全奉。辛酉，作《崇儒術論》，刻石國學。

閏月己巳，上聖祖尊號。辛未，謝太廟。壬申，立先天、降聖節，五日休沐、輟刑。乙亥，詔上聖祖母懿號，加太廟六室尊謚。丙子，群臣上尊號曰崇文廣武感天尊道應真祐德上聖欽明仁孝皇帝。丁丑，出舒州所獲瑞石，文曰「志公記」。戊寅，建景靈宮太極觀於壽丘。辛巳，建安軍鑄聖像。龍見雲中。戊子，禦制配享樂章並二舞名，文曰《發祥流慶》，武曰《降真觀德》。

十一月丙申，親祀玉皇於朝元殿。甲辰，加王旦門下侍郎，向敏中中書侍郎，楚王元佐太師，相王元偓太傅，舒王元偁太保。內外官加恩。置玉清昭應宮使。以王旦為之。丁未，作《汴水發願文》。庚戌，詔允言朝參。乙卯，罷獻珍禽異獸。十二月甲子，置景福殿使。戊辰，作景靈宮。京師大寒，鬻官炭四十萬，減市直之半以濟貧民。壬申，改謚玄聖文宣王曰至聖文宣王。戊寅，溪峒張文喬等八百人來朝。己卯，知天雄軍寇準言獄空，詔獎之。乙酉，振泗州饑。丙戌，詔天慶等節日，民犯罪情輕者釋之。丁亥，立德妃劉氏為皇后。是歲，交州、甘州、西涼府、溪峒蠻來貢。京城、河北、淮南饑，減直鬻穀以濟流民。

六年春正月癸巳朔，上御朝元殿受朝。司天監言五星同色。庚子，詔減配隸法十二條。戊申，禁內臣出使預民政。己酉，賜京師酺五日。辛亥，進封衛國、楚國、越國長公主三人為徐國、邠國、宿國。庚申，置淑儀、淑容、順儀、順容、婉儀、婉容，在昭儀上。置司宮令，在尚宮上。以婕妤楊氏為婉儀，貴人戴氏為修儀，美人曹氏為婕妤。辛酉，詔宗正寺以帝籍為玉牒。

二月戊辰，觀酺。己亥，泰州言海陵草中生聖米，可濟饑。

三月丁未，詔沙門島流人罪輕者徙近地。乙卯，建安軍鑄玉皇、聖祖、太祖、太宗尊像成，以丁謂為迎奉使。

夏四月庚辰，詔淮南給饑民粥，麥登乃止。壬午，太白晝見。癸未，幸元偁宮視疾。丙戌，詔諸州死罪可疑者詳審以聞。

五月壬辰，詔伎術官未升朝特賜緋紫者勿佩魚。甲辰，聖像至。丙午，詔聖像所經郡邑減繫囚死罪，流以下釋之。升建安軍為真州。乙卯，謁聖像，奉安於玉清宮。丁巳，遣使奏告諸陵。

六月壬戌，惟和卒。趙州黑龍見。丁卯，壽丘獻紫莖金芝。癸酉，保安軍雨，河溢，兵民溺死，遣使振之。丙子，詔翰林學士陳彭年等刪定《三司編敕》。丁丑，崇飾諸州黃帝祠廟。

秋七月癸巳，上清宮道場獲龍於香合中。己亥，中書門下表請元德皇后祔廟。庚子，行配祔禮。癸卯，詔天下勿稅農器。己酉，亳州官吏父老三千三百人詣闕請謁太清宮。

八月庚申，詔來春親謁亳州太清宮。辛酉，以丁謂為奉祀經度制置使。丙寅，禁太清宮五里內樵採。庚午，加號太上老君混元上德皇帝。置禮儀院。

九月庚寅，幸元偁宮視疾。丁酉，出玉宸殿種占城稻示百官。

冬十月辛酉，元德皇后祔廟。甲子，亳州太清宮枯檜再生。真源縣菽麥再實。癸酉，謁玉清昭應宮。己卯，作《步虛詞》付道門。壬午，降聖節賜會如先天節儀。

十一月辛亥，幸元偁宮視疾。癸丑，賜御史臺《九經》、諸史。甲寅，判亳州丁謂獻芝草三萬七千本。乙卯，龜茲遣使來貢。十二月戊午朔，日有食之。庚申，涇原鈐轄曹瑋言發兵討原州界撥藏族違命者，捕獲甚眾。回鶻遣使來貢。己巳，天書扶侍使趙安仁等上奉天書車輅、鼓吹、儀仗。壬申，獻天書於朝元殿，遂告玉清昭應宮及太廟。乙亥，幸開寶寺、上清宮。己卯，幸太一宮。戎、瀘蠻寇平。是歲，西蕃、高州蠻、龜茲來貢。

七年春正月辛丑，慮囚。壬寅，車駕奉天書發京師。丙午，次奉元宮。判亳州丁謂獻白鹿一，芝九萬五千本。戊申，王旦上混元上德皇帝冊寶。己酉，朝謁太清宮。天書升輅，雨雪倏霽，法駕繼進，佳氣彌望。是夜，月重輪，幸先天觀、廣靈洞霄宮。曲赦亳州及車駕所經流以下罪。升亳州為集慶軍節度，減歲賦十之二。改奉元宮為明道宮。太史言含譽星見。庚戌，御均慶樓，賜酺三日。壬子，詔所過頓遞侵民田者，給復二年。丙辰，建南京歸德殿，赦境內及京畿車駕所過流以下罪。追贈太祖幕府元勛僚舊，錄常參官逮事者並進秩，欲授子孫者聽。作鴻慶宮。

二月戊午，次襄邑縣，皇子來朝。庚申，夏州趙德明遣使詣行闕朝貢。辛酉，至自亳州。丙寅，詔天地壇非執事輒臨者斬。辛未，饗太廟。壬申，恭謝天地，大赦天下。乙亥，益州鑄大鐵錢。

三月，城淯井監。癸己，雄州甲仗庫火。甲午，制加宰相王旦、向敏中、楚王元佐、相王元偓、舒王元偁、榮王元儼樞密使、同平章事。乙未，宴翔鸞閣。辛丑，發粟振儀州饑。復諸州觀察使兼刺史。甲辰，幸元偁宮視疾。丁未，封皇子慶國公。青州民趙嵩百一十歲，詔存問之。

夏四月丁巳，西涼府廝鐸督遣使來貢。己未，賜淮南諸州民租十之二。癸亥，河南府獄空，有鳩巢其戶，生二雛。甲子，以歸義軍留後曹賢順為歸義軍節度使。丙子，舒王元偁薨。

五月壬辰，王旦為兗州景靈宮朝修使，乙未，又為天書刻玉使。涇原言葉施族大首領艷般率族歸順。

六月乙卯，禁文字斥用黃帝名號故事。丙辰，眉州通判董榮受賕鬻獄，長安知縣王文龜酗酒濫刑，並投荒裔。戊午，戒州縣官吏決罪逾法。壬申，封婉儀楊氏為淑妃。乙亥，樞密使王欽若罷為吏部尚書，陳堯叟為戶部尚書。以寇準為樞密使、同平章事。丙子，詔棣州經水，流民歸業者給復三年。

秋七月辛丑，交州李公蘊敗鶴柘蠻，獻捷。癸卯，太白晝見。甲辰，以同州觀察使王嗣宗、內客省使曹利用並為樞密副使。

八月甲寅，置景靈宮使，以向敏中為之。乙卯，除江、淮、兩浙被災民租。丁巳，楊光習坐擅領兵出砦，又誣軍中謀殺司馬張從吉，配隸鄧州。乙丑，給河東沿邊將士皮裘氈襪。甲戌，河決澶州。丁丑，命內臣奉安太祖、太宗聖像於鴻慶宮。辛巳，詔嶺南戍兵代還日，人給裝錢五百。

九月丙戌，含譽星再見。辛卯，尊上玉皇聖號曰太上開天執符御歷含真體道玉皇大天帝。戊戌，御試服勤詞學、經明行修舉人。辛丑，幸五岳觀。冬十一月乙酉，濱州河溢。玉清昭應宮成，詔減諸路繫囚罪流以下一等。己丑，加王旦司空、修宮使。壬辰，禦乾元門觀酺。

十二月癸丑朔，日當食不虧。丙辰，詔王欽若等五人各舉京朝、幕職、州縣官詳練刑典、曉時務、任邊寄者二人。丁巳，詔川、峽、閩、廣轉運、提點刑獄官察屬吏貪墨慘刻者。己未，作元符觀。庚申，契丹使蕭延寧等辭歸國。辛酉，加楚王元佐尚書令，相王元偓太尉，榮王元儼兼中書令，忠武軍節度使魏咸信同平章事，餘並進秩。涇原路請築籠竿城。是歲，夏州、西涼府、高麗、女真來貢。淮南、江、浙饑，除其租。天下戶九百五萬五千七百二十九，口二千一百九十七萬六千九百六十五。

八年春正月壬午朔，謁玉清昭應宮，奉表告尊上玉皇大天帝聖號，奉安刻玉天書於寶符閣，還御崇德殿受賀，赦天下，非十惡、枉法贓及己殺人者咸除之。文武官滿三歲者，有司考課以聞。乙酉，詔環州緣邊卒人賜薪水錢。庚寅，置清衛二指揮奉宮觀。乙未，皇女入道。戊戌，徙棣州城。庚戌，詔王欽若等舉供奉官至殿直有武乾者一人。

二月，泗州周憲百五歲，詔賜束帛。甲寅，宗正寺火。丙辰，唃厮囉、立遵貢名馬。丙寅，以元佐為天策上將軍、興元牧，賜劍履上殿，詔書不名。丁卯，遣使巡撫淮、浙路。癸酉，祈雨。丙子，詔進士六舉、諸科九舉者許奏名。庚辰，大雨。

三月乙酉，幸元偓宮視疾。戊戌，宴宗室，射於苑中。壬寅，御試禮部貢舉人。

夏四月辛酉，賜宰相《五臣論》。壬戌，以寇準為武勝軍節度使、同平章事，王欽若、陳堯叟並為樞密使、同平章事。戊辰，德彞卒。壬申，榮王元儼宮火，延及殿閣內庫。癸酉，詔求直言。命丁謂為大內修葺使。戊寅，王膺坐應詔言事乖繆貶。

五月壬午，榮王元儼罷武信軍節度使，降封端王。庚寅，熒惑犯軒轅。壬辰，廢內侍省黃門。禁金飾服器。庚子，放宮人一百八十四人。

六月己酉朔，日有食之。辛未，詔諸州以《御制七條》刻石。乙亥，惟忠卒。

閏月己卯，赦天下。庚辰，王欽若上《彤管懿範》。

七月丙辰，以諸州牛疫免牛稅一年。戊午，王嗣宗為大同軍節度使。丙寅，幸相王元偓新宮。以宮城火，詔諸王徙宮於外。丙子，幸瑞聖園觀稼，宴射於水心殿。

八月己卯，大理少卿閻允恭、開封判官韓允坐枉獄除名。戊戌，詔京兆、河中府、陜、同、華、虢等州貸貧民麥種。

九月，注輦國貢土物、珍珠衫帽。甲寅，唃厮囉聚眾數十萬，請討平夏人以自效。丁卯，宴宗室，射於後苑。己巳，賜注輦使袍服、牲酒。

冬十月乙巳，王欽若上《聖祖先天紀》。戊申，回鶻呵羅等來貢。

十一月辛酉，相王元偓加兼中書令，端王元儼進封彭王。癸亥，高麗使同東女真來貢。十二月戊寅，皇子冠。丁亥，侍禁楊承吉使西蕃還，以地理圖進。辛卯，皇子慶國公封壽春郡王。是歲，占城、宗哥族及西蕃首領來貢。坊州大雨，河溢。陜西饑。

九年春正月丙辰，置會靈觀使，以丁謂為之，加刑部尚書。壬申，以張士遜、崔遵度為壽春郡王友。

二月丁亥，王旦等上《兩朝國史》。戊子，加旦守司徒，修史官以下進秩、賜物有差。甲午，詔以皇子就學之所名資善堂。延州蕃部饑，貸以邊穀。

三月丙午，除雷州無名商稅錢。秦州曹瑋撫捍蕃境得宜，詔嘉之。己酉，王欽若上《寶文統錄》。辛酉，以西蕃宗哥族李立遵為保順軍節度使。壬戌，詔舉官必擇廉能。癸亥，置修玉牒官。乙丑，著作佐郎高清以贓賄仗脊，配沙門島。

夏四月庚辰，周伯星見。丙申，賜天下酺。振延州蕃族饑。庚子，幸陳堯叟第視疾。壬寅，以唐相元稹七世孫為台州司馬。

五月乙巳，邠寧環慶部署王守斌言夏州蕃騎千五百來寇慶州，內屬蕃部擊走之。癸丑，幸南宮視惟憲疾。甲寅，惟憲卒。乙卯，毛尸等三族蕃官馮移埋率屬來歸，詔撫之。丙辰，詔天下繫囚死罪減等，流以下釋之。丁巳，向敏中為宮觀慶成使。甲子，左天廄草場火。庚午，太白晝見。

六月戊寅，幸會靈觀，宴祝禧殿，癸未，京畿蝗。

秋七月，撫水蠻寇宜州，廣南西路請便宜掩擊，許之。丁未，增築京師新城。丙辰，開封府祥符縣蝗附草死者數里。戊午，停京城工役。癸亥，以畿內蝗，下詔戒郡縣。甲子，詔京城禁樂一月。丁卯，幸太乙宮、天清寺。

八月壬申，知秦州曹瑋言伏羌砦蕃部廝雞波與宗哥族連結為亂，以兵夷其族帳。丙子，令江、淮發運司留上供米五十萬以備饑年。磁、華、瀛、博等州蝗，不為災。丙戌，制玉皇聖號冊文。以陳堯叟為右僕射。戊子，以旱，罷秋宴。壬辰，群臣請受尊號冊寶，表五上，從之。

九月癸卯，雄、霸河溢。甲辰，以丁謂為平江軍節度使。丙午，陳彭年、王曾、張知白並參知政事。丁未，曹瑋言宗哥唃厮囉、蕃部馬波叱臘、魚角蟬等寇伏羌砦，擊敗之，斬首千餘級。庚戌，以不雨，罷重陽宴。利州水，漂棧閣。甲寅，雨。督諸路捕蝗。丁巳，詔以旱蝗得雨，宜務稼省事及罷諸營造。戊午，禁諸路貢瑞物。戊辰，青州飛蝗赴海死，積海岸百餘里。己巳，詔民有出私廩振貧乏者，三千石至八千石，第授助教、文學、上佐之秩。

冬十月己卯，王欽若表上《翊聖保德真君傳》。壬申，詔馮拯等各舉殿直以上武乾者一人。壬辰，置直龍圖閣。

十一月，會靈觀甘露降。乙巳，詔河、陜諸路州簡禁軍五百人。丁未，河西節度使石普坐妄言災異，除名流賀州。丁卯，以唐裴度孫坦為鄭州助教。是歲，西蕃宗哥族、邛部山後蠻、夏州、甘州來貢。諸州有隕霜害稼及水災者，遣使振恤，除其租。

天禧元年春正月辛丑朔，改元。詣玉清昭應宮薦獻，上玉皇大天帝寶冊、袞服。壬寅，上聖祖寶冊。己酉，上太廟謚冊。庚戌，享六室。辛亥，謝天地於南郊，大赦，御天安殿受冊號。乙卯，宰相讀天書於天安殿，遂幸玉清昭應宮，作《欽承寶訓述》示群臣。壬戌，詔以四月旦日為天祥節。丙寅，命王旦為兗州太極觀奉上冊寶使。

二月庚午，詔振災，發州郡常平倉。壬申，御正陽門觀酺。丁丑，置諫官、御史各六員，每月一員奏事，有急務聽非時入對。戊寅，王旦加太保、中書侍郎、平章事，向敏中加吏部尚書。楚王元佐領雍州牧；相王元偓加尚書令兼中書令，進封徐王；彭王元儼加太保；壽春郡王禎兼中書令。王欽若加右僕射，趙德明加太傅，中外官並加恩。辛巳，考課京朝官改秩及考者。壬午，定宗室子授官之制。庚寅，進封李公蘊為南平王。秦州神武軍破宗歌族、馬波叱臘等於野吳谷，多獲人馬。己亥，陳彭年卒。

三月辛丑，以不雨，禱於四海。壬寅，不雨，罷上巳宴。庚申，免潮州逋鹽三百七十萬有奇。辛酉，令作淖糜濟懷、衛流民。

夏四月庚辰，陳堯叟卒。戊子，邵州野竹生實，以食饑。

五月戊戌，詔所在安恤流民。戊申，以王旦為太尉、侍中，五日一入中書，旦懇辭不拜。己酉，熒惑犯太微。乙卯，縱歲獻鷹犬。己未，奉太祖聖容於西京應天院，向敏中為禮儀使。諸路蝗食苗，詔遣內臣分捕，仍命使安撫。

六月壬申，赦西京繫囚，死罪減一等，流以下釋之。父老年八十者賜茶帛，除其課役。戊寅，除昇州後湖租錢五十餘萬，聽民溉田。陜西、江、淮南蝗，並言自死。庚辰，盜發後漢高祖陵，論如律，並劾守土官吏，遣內侍王克讓以禮治葬，知制誥劉筠祭告。因詔州縣申前代帝王陵寢樵採之禁。乙酉，免大食國蕃客稅之半。龜茲國使張復延等貢玉勒鞍馬，令給其直。己丑，王旦對於崇政殿。

秋七月丁未，霖雨，放朝。己未，幸魏咸信第視疾。甲子，魏咸信卒。

八月庚午，以王欽若為左僕射兼中書侍郎、平章事。壬申，向敏中加右僕射兼門下侍郎。王旦對於便殿。丙子，詔京城禁圍草地聽民耕牧。丁丑，禁採狨。戊寅，免牛稅一年。

九月癸卯，以參知政事王曾為禮部侍郎，李迪為參知政事，馬知節知樞密院事，曹利用、任中正、周起並同知樞密院事。丙午，幸王旦第視疾。戊申，以蝗，罷秋宴。己酉，王旦薨。甲寅，詔能拯救汴渠覆溺者給賞，或溺者貧者，以官錢給之。丁未，教衛士騎射。

冬十月辛未，詔閣門自今審官、三班院、流內銓，後殿日引公事，勿過兩司。壬申，諭諸州非時災沴不以聞者論罪。己卯，罷京東上貢物。辛卯，賜壽春郡王及王友張士遜等詩。

十一月己亥，詔曲宴日輟後殿視事。辛丑，曹瑋平鬼留家族。壬寅，詔淮、浙、荊湖治放生池，禁漁採。乙卯，幸太一宮，大雪，帝謂宰相曰：「雪固豐稔之兆，第民力未充，慮失播種。卿等其務振勸，毋遺地利。」壬戌，契丹使耶律準來賀承天節。高麗使徐訥率女真首領入對崇政殿，獻方物。十二月丙寅，京城雪寒，給貧民粥，並瘞死者。乙亥，罷京城工役。丙子，嚴寒，放朝。丁丑，放逋負，釋繫囚。己卯，女真國人歸，給裝錢。高麗使徐訥賜射瑞聖園。辛卯，詔陜西緣邊鬻穀者勿算。壬辰，遣使緣汴河收瘞流尸。是歲，三佛齊、龜茲國來貢。諸路蝗，民饑。鎮戎軍風雹害稼，詔發廩振之，蠲租賦，貸其種糧。

二年春正月乙未，真游殿芝草生。壬寅，振河北、京東饑。辛亥，賜壽春郡王《恤民歌》。戊午，王欽若等上《天禧大禮記》四十卷。己未，遣使諭京東官吏安撫饑民，又命諸路振以淖糜。

二月丙寅，甘州來貢。丁卯，壽春郡王加太保，進封升王。詔近臣舉常參官堪任御史者。庚午，右正言劉燁請自今言事許升殿，從之。庚辰，振京西饑。乙酉，幸徐王元偓宮視疾。

三月辛丑，修京城。丙辰，先貸貧民糧種止勿收。

夏四月戊子，幸飛山雄武教場，宴賜從臣將士。庚寅，赦天下，死罪減一等，流以下釋之。

閏月，辰州討下溪州蠻，斬首六十餘級，降千餘人。己亥，詔戶部尚書馮拯等舉幕職、令錄堪充京官者各二人。癸卯，馬知節為彰德軍留後。丁未，靈泉出京師，飲者愈疾。作祥源觀。壬子，幸徐王元偓宮視疾。

五月壬戌，詔長吏恤孝弟力田者。甲子，徐王元偓薨。丁卯，釋下溪州蠻彭儒猛罪。丙戌，西京訛言妖如帽，夜蜚，民甚恐。

六月壬辰，詔三班使臣經七年者考課遷秩。己亥，詔諸州上佐、文學、參軍謫降十年者，聽還鄉。乙巳，訛言帽妖至京師，民夜叫噪達曙，詔捕嘗為邪法人耿概等棄市。辛亥，彗出北斗魁。

秋七月壬申，以星變赦天下，流以下罪減等，左降官羈管十年以上者放還京師，京朝官丁憂七年未改秩者以聞。丁亥，彗沒。

八月庚寅，群臣請立皇太子，從之。壬寅，下溪州彭儒猛納所掠漢生口、器甲等，詔賜袍帶。甲辰，立皇子升王為皇太子。大赦天下，宗室加恩，群臣賜勛一轉。戊申，黎州山後兩林百蠻都王李阿善遣使來貢。壬子，彭王元儼進封通王。以李迪兼太子賓客。癸丑，作《元良箴》賜皇太子。甲寅，楚王元佐加興元牧，徐國長公主進封福國，邠國長公主進封建國，宿國長公主進封鄂國。乙卯，詔畎索河水入金水河。丙辰，以德雍、德文、惟政並為諸州防禦使，允成、允升、允寧並為諸州團練使。

九月丁卯，冊皇太子。庚午，詔全給外戍諸軍物。庚辰，禦乾元門觀酺。

冬十月庚子，御玉宸殿，召近臣觀刈占城稻，遂宴安福殿。

十二月辛丑，以張旻為武寧軍節度使、同平章事。是歲，占城國、甘州、溪峒、黎州山後蠻來貢。陜西旱，振之。江陰軍蝻，不為災。

三年春正月癸亥，貢舉人郭□貞等見崇政殿。□貞冒喪赴舉，命典謁詰之，即引咎，殿三舉。

二月乙未，河南府地震。

三月戊午朔，日有食之。遣呂夷簡體訪陜、亳民訛言。丙寅，御試禮部貢舉人。癸未，翰林學士、工部尚書錢惟演等坐知舉失實，降一官。甲申，穎州石隕出泉，飲之愈疾。

夏四月甲午，西上閣門使高繼勛坐市馬虧直削官。

五月丁巳，大食國來貢。乙丑，左諫議大夫戚綸坐訕上，貶岳州副使。辛未，慮囚。

六月癸未，浚淮南漕渠，廢三堰。甲午，王欽若為太子太保。河決滑州。戊戌，以寇準為中書侍郎兼吏部尚書、平章事，丁謂為吏部尚書、參知政事。滑州決河，泛澶、濮、鄆、齊、徐境，遣使救被溺者，恤其家。

秋七月壬申，曹璨卒。群臣表上尊號曰體元禦極感天尊道應真寶運文德武功上聖欽明仁孝皇帝。

八月丁亥，大赦天下。普度道釋童行。滑州龍見，河決。辛卯，太白晝見。己亥，慶州亡去熟戶委乞等來歸。庚戌，遣使撫恤京東西、河北水災。

九月乙丑，慶州骨咩、大門等族歸附。辛巳，遣中官存問高麗貢使之被溺者。冬十一月己巳，謁景靈宮。庚午，饗太廟。辛未，祀天地於圜丘，大赦天下。選兩任五考無責罰者試身、言、書、判。丁丑，御天安殿受尊號冊。

十二月丙戌，富州蠻酋向光澤表納土，詔卻之。辛卯，向敏中加左僕射、中書侍郎兼禮部尚書、平章事，寇準加右僕射，通王元儼進封涇王，曹利用、丁謂並為樞密使，百官加恩。癸巳，以任中正、周起並為樞密副使。是歲，高麗、女真來貢。江、浙及利州路饑，詔振之。

四年春正月乙丑，以華州觀察使曹瑋為鎮國軍留後、僉樞密院事。丙寅，開揚州運河。己巳，幸元符觀。庚午，贈處士魏野著作郎，賜其家粟帛。

二月，帝不豫。癸未，遣使安撫淮南、江、浙、利州饑民。滑州決河塞。辛丑，發唐、鄧八州常平倉振貧民。

三月戊午，以淄州民饑，貸牛糧。甲子，振蕃部粟。庚午，詔川峽致仕官聽還本貫。癸酉，川、廣舉人勿拘定額。己亥，振益、梓民饑。己卯，向敏中薨。

夏四月丁亥，大風，晝晦。庚寅，分江南轉運使為東、西路。丙申，杖殺前定陶縣尉麻士瑤於青州。

五月丁巳，發粟振秦、隴。

六月丙申，以寇準為太子太傅、萊國公。河決滑州。壬寅，御試禮部奏名舉人九十三人。

秋七月丁巳，太白晝見。辛酉，京城大雨，水壞廬舍大半。丙寅，以李迪為吏部侍郎兼太子少傅、平章事，馮拯為樞密使、吏部尚書、同平章事。以霖雨壞營舍，賜諸軍緡錢。庚午，以丁謂為平章事，曹利用同平章事。癸酉，入內副都知周懷政伏誅。丁丑，太子太傅寇準降授太常卿，翰林學士盛度、樞密直學士王曙並罷職。

八月，永興軍都巡檢使朱能殺中使叛。乙酉，以任中正、王曾並參知政事。詔利、夔路置常平倉。丙戌，朱能自殺。壬寅，寇準貶道州司馬。甲辰，賜諸軍器幣。入內押班鄭志誠坐交朱能，削兩任、配隸房州。

九月己酉，分遣近臣張知白、晁迥、樂黃目等各舉常參官，諸路轉運及勸農使各舉堪京官、知縣者二人，知制誥、知雜御史、直龍圖閣各舉堪御史者一人。丙辰，始御崇德殿視事，治朱能黨，死、流者數十人。己未，久雨，放朝。壬戌，給事中朱巽、工部郎中梅詢坐不察朱能奸謫官。丁卯，赦天下。己巳，遣使安撫永興軍。壬申，賜京城酺。

冬十月戊寅，命依唐制，雙日不視事。壬午，幸正陽門觀酺。帝自不豫，浸少臨行，至是人情大悅。壬辰，以王欽若為資政殿大學士。甲辰，減水災州縣秋租。丙午，召皇子、宗室、近臣玉宸殿觀稻，賜宴。

十一月戊午，召近臣於龍圖閣觀禦制文詞，帝曰：「朕聽覽之暇，以翰墨自娛，雖不足垂範，亦平生游心於此。」宰臣丁謂請鏤板宣布。庚申，內出禦制七百二十二卷付宰臣。丙寅，丁謂加門下侍郎兼太子太傅，李迪加中書侍郎兼尚書左丞，依前少傅。迪、謂忿爭於帝前。戊辰，罷謂為戶部尚書，迪為戶部侍郎。任中正、王曾、錢惟演並兼太子賓客，張士遜、林特並兼太子詹事，晏殊為太子左庶子。己巳，詔謂赴中書視事如故。庚午，詔自今除軍國大事仍舊親決，餘皆委皇太子同宰相、樞密使等參議行之。太子上表陳讓，不允。以丁謂兼太子少師，馮拯兼少傅，曹利用兼少保。辛未，詔自今群臣五日於長春殿起居，餘只日視朝於承明殿。甲戌，丁謂等請作天章閣奉安御集。十二月乙酉，皇太子親政，詔內臣傳旨須覆奏。丁亥，龜茲、甘州回鶻遣使來貢。己丑，王欽若加司空。庚寅，議事資善堂，命張景宗侍皇太子。丁酉，以王欽若為山南東道節度使、同平章事。

閏月丁卯，以唃厮囉為邊患，詔陳堯咨等巡撫。庚午，京城穀貴，減直發常平倉。乙亥，帝不豫，力疾御承明殿，賜手書宰相，諭以輔導儲貳之意。是歲，京西、陜西、江、淮、荊湖諸州稔。

五年春正月己丑，帝疾愈，出幸啟聖院。癸巳，詔天下死罪降，流以下釋之。乙未，遣使撫京東水災。丁酉，以張士遜為樞密副使。己亥，宴近臣承明殿。

二月甲寅，審刑院言天下無斷獄。丙寅，賜天下酺。庚午，以孔子四十七世孫聖祐襲封文宣公。

三月辛巳，御正陽門觀酺。辛丑，京東、西水災，賜民租十之五。壬寅，丁謂加司空，馮拯加左僕射，曹利用加右僕射，任中正工部尚書。

夏四月丙辰，客星出軒轅。

五月乙亥，慮囚，降天下死罪。

六月丙午，太白晝見。

秋七月甲戌朔，日有食之。戊寅，新作景靈宮萬壽殿。

八月壬戌。熒惑犯南斗。

九月戊寅，唃厮囉請降。

冬十月癸卯，蠲京東西、淮、浙被災民租。壬子，依漢、唐故事，五日一受朝，遇慶會，皇太子押班。

十一月戊子，王欽若以山南東道節度使坐擅赴闕，降司農卿、分司南京。是歲，高麗遣使來貢。京東、河北、兩川、荊湖稔。

乾興元年春正月辛未朔，改元。丁亥，御東華門觀燈。戊戌，蠲秀州水災民租。

二月庚子，大赦天下。癸卯，上尊號曰應天尊道欽明仁孝皇帝。詔蘇、湖、秀州民饑，貸以廩粟。甲辰，制封丁謂為晉國公，馮拯為魏國公，曹利用為韓國公。庚戌，詔徐州振貧民。甲寅，對宰相於寢殿。帝不豫增劇，禱於山川神祇。戊午，帝大漸，遺詔皇太子於柩前即皇帝位。尊皇后為皇太后，權處分軍國事，淑妃為皇太妃。帝是日崩於延慶殿，年五十五，在位二十六年。十月己酉，葬永定陵。己未，祔太廟。天聖二年十一月，上尊謚曰文明武定章聖元孝皇帝，廟號真宗。慶歷七年，加謚膺符稽古神功讓德文明武定章聖元孝皇帝。

贊曰：真宗英悟之主。其初踐位，相臣李沆慮其聰明，必多作為，數奏災異以杜其侈心，蓋有所見也。及澶洲既盟，封禪事作，祥瑞沓臻，天書屢降，導迎奠安，一國君臣如病狂然，籲，可怪也。他日修《遼史》，見契丹故俗而後推求宋史之微言焉。宋自太宗幽州之敗，惡言兵矣。契丹其主稱天，其後稱地，一歲祭天不知其幾，獵而手接飛雁，鴇自投地，皆稱為天賜，祭告而誇耀之。意者宋之諸臣，因知契丹之習，又見其君有厭兵之意，遂進神道設教之言，欲假是以動敵人之聽聞，庶幾足以潛消其窺覦之志歟？然不思修本以制敵，又效尤焉，計亦末矣。仁宗以天書殉葬山陵，嗚呼賢哉！