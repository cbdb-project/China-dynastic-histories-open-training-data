杜受田，字芝農，山東濱州人。父堮，嘉慶六年進士，由翰林院編修累官禮部侍郎，重宴鹿鳴，加太子少保，卒贈太傅，謚文端。

受田，道光三年進士，會試第一，殿試二甲第一，選庶吉士，授編修。大考擢中允，遷洗馬，督山西學政。十五年，特召還京，直上書房，授文宗讀。四遷內閣學士，命專心授讀，毋庸到閣批本。十八年，擢工部侍郎，調戶部。二十四年，連擢左都御史、工部尚書，尋充上書房總師傅。文宗自六歲入學，受田朝夕納誨，必以正道，歷十餘年。至宣宗晚年，以文宗長且賢，欲付大業，猶未決。會校獵南苑，諸皇子皆從，恭親王奕訢獲禽最多，文宗未發一矢，問之，對曰：「時方春，鳥獸孳育，不忍傷生以干天和。」宣宗大悅，曰：「此真帝者之言！」立儲遂密定，受田輔導之力也。

三十年，文宗即位，加太子太傅，兼署吏部尚書，調刑部尚書、協辦大學士。受田雖未入樞廷，國家大政及進退大臣，上必諮而後行。廣西軍事亟，受田數陳方略，薦林則徐、周天爵，先後起用。提督向榮老於軍事，以同列不和被謗，力陳輿論，數保全之。咸豐元年，調管禮部。二年，因河決豐北久未塞，山東、江北被災重，命偕福州將軍怡良往治賑務。疏言：「災廣民眾，賑恤不可緩，尤在得人。」薦山東布政使劉源灝、江寧布政使祁宿藻，皆持正有為，責成專任；請截留江、廣漕米六十萬石分給兩省；詔並允行。

受田自侍文宗學，未嘗離左右，當陛辭，不覺感戀流涕。在途觸暑染疫，力疾治事，與源灝、宿藻等覈定施賑章程，疏陳而不言病，至清江浦遽卒。遺疏念賊氛未靖，河患未平，尤以敬天法祖、勤政愛民、崇節儉、慎好惡、平賞罰為言。文宗震悼，贈太師、大學士，入祀賢良祠，賜金五千兩治喪，遣近臣慰視其父堮，擢其子檢討翰為庶子，孫三人並賜舉人。復特詔曰：「杜受田品端學粹，正色立朝，皇考深加倚重，特簡為朕師傅。憶在書齋，凡所陳說，悉本唐、虞、三代聖聖相傳之旨，實能發明蘊奧，體用兼賅。朕即位後，周諮時政利弊，民生疾苦，盡心獻替，啟沃良多！援嘉慶朝大學士朱珪故事，特謚文正。」謂其公忠正直，足當「正」字而無愧。柩至京，上親奠，撫棺哭甚哀，晉其父堮禮部尚書銜。明年，上臨雍講學，復詔褒受田曩日講貫之功，即家賜祭一壇。及柩歸，命恭親王奠送，遣官到籍致祭，飾終之典，一時無與比。子，由翰林院編修累官戶部侍郎，督辦山東團練。
