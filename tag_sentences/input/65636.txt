趙良棟，字擎宇，甘肅寧夏人，先世居榆林。順治二年，師定陜西，良棟應募，隸總督孟喬芳標下，檄署潼關守備。從征秦州、鞏昌，擊敗叛將賀珍、武大定。授寧夏水利屯田都司。五年，討河西回，擒丁國棟。良棟在行間，擢高臺游擊。十三年，以經略洪承疇薦，從征雲、貴，授督標中軍副將。康熙元年，擢雲南廣羅總兵。先後剿平馬乃、隴納、水西諸苗。四年，移鎮貴州平遠，遭父喪，吳三桂以水西未大定，留勿遣。良棟辭，忤三桂，同官為排解，乃得歸終制。八年，起山西大同總兵。十一年，移鎮直隸天津。

十二年，三桂反。十三年，寧夏兵變，戕提督陳福。甘肅提督張勇薦良棟，擢寧夏提督。入覲，奏寧夏亂兵，宜誅首惡、宥脅從，上頷之。良棟請留孥京師，賜宅以居。簡精兵百疾馳赴鎮，宣上諭撫慰。察知倡亂者把總劉德，而參將熊虎與其謀，戕福者營兵閻國賢、陳進忠。乃分兵使出防，散其黨羽，逮虎等正其罪，請旨斬之。

是時大將軍圖海督師平涼，討王輔臣，良棟及平涼提督王進寶並聽指揮，分兵定秦州、西和、禮縣。十八年，良棟疏言：「寧夏兵舊習驕縱，臣三年訓練，漸遵紀律，並嚴禁侵剋額餉，眾志思奮。臣年漸老，不乘時努力，虛負上恩。今湖南既定，宜取漢中、興安，規四川。臣原精選所部步騎五千，獨當一路。」上覽奏嘉許，下圖海。圖海議先破棧道、益門鎮諸處賊壘，分四道進取；而涼州提督孫思克疏請緩師，得旨切責。乃以十月定師期，良棟將所部出徽縣。師進破密樹關，遣兵襲黃渚關分敵勢，大戰，破三桂兵，克徽縣。思克出略陽，方次階州。良棟師自徽縣進克略陽，三桂將吳之茂敗走。良棟復進取陽平關，徇沔縣。進寶出鳳縣定漢中，良棟與會師寧羌，各奏捷。授良棟勇略將軍，仍領寧夏提督。

十九年，良棟與進寶分道進次白水壩，三桂兵夾江而陣，江水方漲，不得舟，賊矢石如雨。良棟令於眾曰：「視我鞭所向，敢退者斬！」一軍皆奮呼。良棟擐甲，驟馬亂流而渡，師從之，敵發砲，傷數十人，無回顧者。三桂兵錯愕奔潰，逐之過青川，敗之石峽溝，再敗之青箐山，下龍安府，渡明月江，經綿竹。三桂兵盡潰，所置巡撫張文德及其將汪文元等皆降，遂復成都，蓋出師甫十日。上獎良棟功，擢雲貴總督，加兵部尚書，仍領將軍。良棟念寧夏當有代者，鎮兵且不能從征，疏辭總督，上弗許。部議寧夏改設總兵，上即授良棟子廕生弘燦，仍將鎮兵從征。

時進寶亦克保寧，與建威將軍吳丹等徇順慶、重慶、遵義，皆下。良棟分遣游擊冶國用等西徇雅州，復象嶺、建昌諸衛。東略敘州，定納溪、永寧諸縣。疏請敕陜西、四川督撫諸臣合籌運餉濟軍。師自四川分道：一自保寧出永寧，達霑益；一自成都出建昌，達武定。並下雲南。上韙其言，諭諸將帥協謀定策。尋議吳丹出永寧，良棟出建昌。吳世璠遣其將胡國柱、夏國相等攻陷永寧，犯瀘州、敘州，復聚窺建昌。良棟檄總兵朱衣客將八千人援建昌，朱衣客戰不勝，退駐雅州。建昌守兵食盡，棄城走。良棟劾吳丹擁兵不進，致永寧陷賊，並及朱衣客引退狀，詔解吳丹將軍以授佛尼埒，逮朱衣客下刑部。

二十年，良棟率師次朝天關，遣弘燦出馬湖繞賊兵後，戰鳳凰村，再戰觀音崖。賊據崖，弘燦督兵攀崖襲其後，馘三百，俘八十餘。令總兵李芳述、偏圖等逐至黃茅岡，賊分三道拒戰，弘燦分兵應之，自旦至暮，大破賊，斬其將沈明、張文祥，國柱等遁走。復瀘州、敘州，遂克永寧，徇榮經。良棟與會師夾江，克雅州，進復建昌。渡金沙江，次武定。

大將軍貝子彰泰統湖廣、廣西諸路滿、漢兵四十萬下雲南，攻會城，屯城東歸化寺，西亙碧雞關，連營四十里，前臨昆明湖，湖中不設兵。世璠收餘眾固守，自水道轉運，相持數月未下。九月，良棟至軍，周視營壘，請於彰泰曰：「我師不速戰，相持日久，糧不繼，何以自存？」彰泰曰：「皇上豢養滿洲兵，豈可輕進委之於敵？且爾兵初來，亦宜體養，何可令其傷損？」良棟不從，率所部夜攻南壩，破壘奪橋，遂薄城。彰泰語良棟：「爾兵攻已瘁，宜暫退，令總督蔡毓榮代守。」良棟曰：「我兵死戰所得地，奈何令他人守乎？」於是彰泰令諸軍悉進，世璠兵出城，戰於桂花寺，諸軍皆奮斗，世璠兵大敗，乃自殺，餘眾以城降。雲南平。

自三桂鎮雲南，至世璠覆亡，歷年久，子女玉帛充積饒富。城破，諸將爭取之，獨良棟無所取，戢所部兵絲毫毋敢犯。

朱衣客就逮，具疏辨，謂良棟與兵少，又無後應，是以退還。進寶亦疏謂建昌之陷，罪在良棟。良棟復劾朱衣客欺飾狡辨，且謂辨疏出進寶。上以軍事急，命俟事平察議。雲南既定，召良棟詣京師，進寶亦入覲，諭曰：「當賊據漢中負固，諸將咸謂恢復為難，獨良棟首發議進剿，與進寶同取漢中。嗣因意見不相合，遂分道克成都，而進寶亦取保寧。成都不下，保寧未易拔；保寧不下，成都未易守：是二將並有功也。時賊皆入川抗戰，我師乘虛自沅州、鎮遠取貴陽，川中寇復張，已復之疆土幾至再陷，則二將不能和衷之所致也。二將不諳大體，私忿攻訐。朕念其功績並茂，惟欲保全，互訐章奏，皆置不問，但論失援建昌罪。」部議朱衣客論斬，吳丹奪官籍沒，良棟奪官。上命朱衣客免死為奴，吳丹奪官，良棟改授鑾儀使。

二十二年，良棟疏陳戰功，請察議，下王大臣等議：良棟失建昌，以功抵罪；止敘從征將士弘燦、芳述、偏圖，並加左都督。良棟尋乞病歸。二十五年，上念良棟克雲南，廉潔守法紀，復將軍、總督原銜。二十七年，入覲，復自陳戰功，上命還里牒部具奏。二十八年，授拜他喇布勒哈番。

三十年，噶爾丹擾邊，命西安將軍尼雅翰等出防寧夏，以軍事諮良棟。三十二年，以寧夏總兵馮德昌赴甘州，命良棟暫領鎮兵。良棟劾德昌剋軍糧，德昌坐罷。三十三年，命良棟率兵駐土喇御噶爾丹，旋召詣京師。三十四年，良棟復自陳戰功為大將軍圖海、彰泰所抑，並咎大學士明珠蔽功，上責其褊隘，還其疏，仍敕部優敘，授一等精奇尼哈番。良棟原留京師，乞田宅。御史龔翔麟劾良棟驕縱，上原之，賚白金二千，令歸里。

三十六年，良棟病，尚書馬齊自寧夏還，奏狀，手詔存問，賜人葠、鹿尾。尋卒，年七十有七。上方征噶爾丹，次榆林，諭曰：「良棟偉男子，著有功績。性躁心窄，每與人不合，奏事朕前，言語粗率。朕保全功臣，始終優容之，所請無不允。今病卒，宜為其妻子區處，使得安生。」至寧夏，命皇長子允禔臨其喪，賜祭葬，謚襄忠。五十九年，上諭群臣，猶舉良棟至雲南與彰泰議軍事，謂決於進戰乃得成切。乾隆四十七年，進一等伯，世襲罔替。
