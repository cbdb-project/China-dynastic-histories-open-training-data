令狐楚，字殼士，德棻之裔也。生五歲，能為辭章。逮冠，貢進士，京兆尹將薦為第一，時許正倫輕薄士，有名長安間，能作蜚語，楚嫌其爭，讓而下之。既及第，桂管觀察使王拱愛其材，將闢楚，懼不至，乃先奏而後聘。雖在拱所，以父官並州不得奉養，未嘗豫宴樂。滿歲謝歸。李說、嚴綬、鄭儋繼領太原，高其行，引在幕府，由掌書記至判官。德宗喜文，每省太原奏，必能辨楚所為，數稱之。儋暴死，不及占後事，軍大喧，將為亂。夜十數騎挺刃邀取楚，使草遺奏，諸將圜視，楚色不變，秉筆輒就，以遍示，士皆感泣，一軍乃安。由是名益重。以親喪解，既除，召授右拾遺。

憲宗時，累擢職方員外郎，知制誥。其為文，於箋奏制令尤善，每一篇成，人皆傳諷。皇甫鎛以言利幸，與楚、蕭俛皆厚善，故薦於帝。帝亦自聞其名，召為翰林學士，進中書舍人。方伐蔡，久未下，議者多欲罷兵，帝獨與裴度不肯赦。元和十二年，度以宰相領彰義節度使，楚草制，其辭有所不合，度得其情。時宰相李逢吉與楚善，皆不助度，故帝罷逢吉，停楚學士，但為中書舍人。俄出為華州刺史。後它學士比比宣事不切旨，帝抵其草，思楚之才。

鎛既相，擢楚河陽懷節度使，代烏重胤。始，重胤徙滄州，以河陽士三千從，士不樂，半道潰歸，保北城，將轉掠旁州。楚至中水單，以數騎自往勞之。眾甲而出，見楚不疑，乃皆降。楚斬其首惡，眾遂定。度出太原，鎛薦楚為中書侍郎、同中書門下平章事。穆宗即位，進門下侍郎。鎛得罪，時謂楚緣鎛以進，且嘗逐裴度，天下所共疾，會蕭俛輔政，乃不敢言。方營景陵，詔楚為使，而親吏韋正牧、奉天令於翬等不償傭錢十五萬緡，楚獻以為羨餘，怨訴系路。詔捕翬等下獄誅，出楚為宣歙觀察使。俄貶衡州刺史，再徙，以太子賓客分司東都。長慶二年，擢陜虢觀察使，諫官論執不置，楚至陜一日，復罷，還東都。

會逢吉復相，力起楚，以李紳在翰林沮之，不克。敬宗立，逐出紳，即拜楚為河南尹。遷宣武節度使。汴軍以驕故，而韓弘弟兄務以峻法繩治，士偷於安，無革心。楚至，解去酷烈，以仁惠鐫諭，人人悅喜，遂為善俗。入為戶部尚書，俄拜東都留守，徙天平節度使。始，汴、鄆帥每至，以州錢二百萬入私藏，楚獨辭不取。又毀李師古園檻僭制者。久之，徙節河東。召為吏部尚書，檢校尚書右僕射。故事，檢校官重，則從其班；楚以吏部自有品，固辭，有詔嘉允。俄兼太常卿，進拜左僕射、彭陽郡公。

會李訓亂，將相皆系神策軍。文宗夜召楚與鄭覃入禁中，楚建言：「外有三司御史，不則大臣雜治，內仗非宰相系所也。」帝頷之。既草詔，以王涯、賈食束冤，指其罪不切，仇士良等怨之。始，帝許相楚，乃不果，更用李石，而以楚為鹽鐵轉運使。先是，鄭注奏建榷茶使，王涯又議官自治園植茶，人不便，楚請廢使，如舊法，從之。元和中，出禁兵畀左右街使衛宰相入朝，至建福門。及是亂，乃罷。楚即奏：「鎮帥初拜，必戎服屬仗詣省謁辭，本於鄭注，實為亂兆，故王璠、郭行餘驅將吏蹀血京師，所宜停止。」詔可。開成元年上巳，賜群臣宴曲江。楚以新誅大臣，暴骸未收，怨沴感結，稱疾不出，乃請給衣衾槥櫝，以斂刑骨，順陽氣。是時，政在宦豎，數上疏辭位，拜山南西道節度使。卒，年七十二，贈司空，謚曰文。

楚外嚴重不可犯，而中寬厚，待士有禮。客以星步鬼神進者，一不接。為政善撫御，治有績，人人得所宜。疾甚，諸子進藥，不肯御，曰：「士固有命，何事此物邪？」自力為奏謝天子，召門人李商隱曰：「吾氣魄且盡，可助我成之。」其大要以甘露事誅譴者眾，請霽威，普見昭洗。辭致曲盡，無所謬脫。書已，敕諸子曰：「吾生無益於時，無請謚，勿求鼓吹，以布車一乘葬，銘志無擇高位。」是夕，有大星隕寢上，其光燭廷。坐與家人訣，乃終。有詔停鹵簿以申其志。
