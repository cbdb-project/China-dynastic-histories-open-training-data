棄疾，字幼安，齊之歷城人。少師蔡伯堅，與黨懷英同學，號「辛黨」。始筮仕，決以蓍，懷英遇《坎》，因留事金，棄疾得《離》，遂決意南歸。

金主亮死，中原豪傑並起。耿京聚兵山東，稱天平節度使，節制山東、河北忠義軍馬，棄疾為掌書記，即勸京決策南向。僧義端者，喜談兵，棄疾間與之游。及在京軍中，義端亦聚眾千餘，說下之，使隸京。義端一夕竊印以逃，京大怒，欲殺棄疾。棄疾曰：「丐我三日期，不獲，就死未晚。」揣僧必以虛實奔告金帥，急追獲之。義端曰：「我識君真相，乃青兕也，力能殺人，幸勿殺我。」棄疾斬其首歸報，京益壯之。

紹興三十二年，京令棄疾奉表歸宋，高宗勞師建康，召見，嘉納之，授承務郎、天平節度掌書記，並以節使印告召京。會張安國、邵進已殺京降金，棄疾還至海州，與眾謀曰：「我緣主帥來歸朝，不期事變，何以復命？」乃約統制王世隆及忠義人馬全福等徑趨金營，安國方與金將酣飲，即眾中縛之以歸，金將追之不及。獻俘行在，斬安國於市。仍授前官，改差江陰僉判。棄疾時年二十三。

乾道四年，通判建康府。六年，孝宗召對延和殿。時虞允文當國，帝銳意恢復，棄疾因論南北形勢及三國、晉、漢人才，持論勁直，不為迎合。作《九議》並《應問》三篇、《美芹十論》獻於朝，言逆順之理，消長之勢，技之長短，地之要害，甚備。以講和方定，議不行。遷司農寺主簿，出知滁州。州罹兵燼，井邑凋殘，棄疾寬征薄賦，招流散，教民兵，議屯田，乃創奠枕樓、繁雄館。闢江東安撫司參議官。留守葉衡雅重之，衡入相，力薦棄疾慷慨有大略。召見，遷倉部郎官、提點江西刑獄。平劇盜賴文政有功，加秘閣修撰。調京西轉運判官，差知江陵府兼湖北安撫。

遷知隆興府兼江西安撫，以大理少卿召，出為湖北轉運副使，改湖南，尋知潭州兼湖南安撫。盜連起湖湘，棄疾悉討平之。遂奏疏曰：「今朝廷清明，比年李金、賴文政、陳子明、陳峒相繼竊發，皆能一呼嘯聚千百，殺掠吏民，死且不顧，至煩大兵翦滅。良由州以趣辦財賦為急，吏有殘民害物之狀，而州不敢問，縣以並緣科斂為急，吏有殘民害物之狀，而縣不敢問。田野之民，郡以聚斂害之，縣以科率害之，吏以乞取害之，豪民以兼並害之，盜賊以剽奪害之，民不為盜，去將安之？夫民為國本，而貪吏迫使為盜，今年剿除，明年劃蕩，譬之木焉，日刻月削，不損則折。欲望陛下深思致盜之由，講求弭盜之術，無徒恃平盜之兵。申飭州縣，以惠養元元為意，有違法貪冒者，使諸司各揚其職，無徒按舉小吏以應故事，自為文過之地。」詔獎諭之。

又以湖南控帶二廣，與溪峒蠻獠接連，草竊間作，豈惟風俗頑悍，抑武備空虛所致。乃復奏疏曰：「軍政之敝，統率不一，差出占破，略無已時。軍人則利於優閑窠坐，奔走公門，茍圖衣食，以故教閱廢弛，逃亡者不追，冒名者不舉。平居則奸民無所忌憚，緩急則卒伍不堪征行。至調大軍，千里討捕，勝負未決，傷威損重，為害非細。乞依廣東摧鋒、荊南神勁、福建左翼例，別創一軍，以湖南飛虎為名，止撥屬三牙、密院，專聽帥臣節制調度，庶使夷獠知有軍威，望風懾服。」

詔委以規畫，乃度馬殷營壘故基，起蓋砦柵，招步軍二千人，馬軍五百人，傔人在外，戰馬鐵甲皆備。先以緡錢五萬於廣西買馬五百匹，詔廣西安撫司歲帶買三十匹。時樞府有不樂之者，數沮撓之，棄疾行愈力，卒不能奪。經度費鉅萬計，棄疾善斡旋，事皆立辦。議者以聚斂聞，降御前金字牌，俾日下住罷。棄疾受而藏之，出責監辦者，期一月飛虎營柵成，違坐軍制。如期落成，開陳本末，繪圖繳進，上遂釋然，時秋霖幾月，所司言造瓦不易，問：「須瓦幾何？」曰：「二十萬。」棄疾曰：「勿憂。」令廂官自官舍、神祠外，應居民家取溝𭅞瓦二，不二日皆具，僚屬嘆伏。軍成，雄鎮一方，為江上諸軍之冠。

加右文殿修撰，差知隆興府兼江西安撫。時江右大饑，詔任責荒政。始至，榜通衢曰：「閉糴者配，強糴者斬。」次令盡出公家官錢、銀器，召官吏、儒生、商賈、市民各舉有乾實者，量借錢物，逮其責領運糴，不取子錢，期終月至城下發糶，於是連檣而至，其直自減，民賴以濟。時信守謝源明乞米救助，幕屬不從，棄疾曰：「均為赤子，皆王民也。」即以米舟十之三予信。帝嘉之，進一秩，以言者落職，久之，主管沖祐觀。

紹熙二年，起福建提點刑獄。召見，遷大理少卿，加集英殿修撰、知福州兼福建安撫使。棄疾為憲時，嘗攝帥，每嘆曰：「福州前枕大海，為賊之淵，上四郡民頑獷易亂，帥臣空竭，急緩奈何！」至是務為鎮靜，未期歲，積鏹至五十萬緡，榜曰：「備安庫」。謂閩中土狹民稠，歲儉則糴於廣，今幸連稔，宗室及軍人入倉請米，出即糶之，候秋賈賤，以備安錢糴二萬石，則有備無患矣。又欲造萬鎧，招強壯補軍額，嚴訓練，則盜賊可以無虞。事未行，臺臣王藺劾其用錢如泥沙，殺人如草芥，旦夕望端坐「閩王殿」。遂丐祠歸。

慶元元年落職，四年，復主管沖祐觀。久之，起知紹興府兼浙東安無使，四年，寧宗召見，言鹽法，加寶謨閣待制、提舉祐神觀，奉朝請。尋差知鎮江府，賜金帶。

坐繆舉，降朝散大夫、提舉沖祐觀，差知紹興府、兩浙東路安撫使，辭免。進寶文閣待制，又進龍圖閣、知江陵府。令赴行在奏事，試兵部侍郎，辭免。進樞密都承旨，未受命而卒。賜對衣、金帶，守龍圖閣待制致仕，特贈四官。

棄疾豪爽尚氣節，識拔英俊，所交多海內知名士。嘗跋紹興間詔書曰：「使此詔出於紹興之前，可以無事仇之大恥；使此詔行於隆興之後，可以卒不世之大功。

今此詔與仇敵俱存也，悲夫！」人服其警切。帥長沙時，士人或訴考試官濫取第十七名《春秋》卷，棄疾察之信然，索亞榜《春秋》卷兩易之，啟名則趙鼎也。棄疾怒曰：「佐國元勛，忠簡一人，胡為又一趙鼎！」擲之地。次閱《禮記》卷，棄疾曰：「觀其議論，必豪傑士也，此不可失。」啟之，乃趙方也。嘗謂：「人生在勤，當以力田為先。北方之人，養生之具不求於人，是以無甚富甚貧之家。南方多末作以病農，而兼並之患興，貧富斯不侔矣。」故以「稼」名軒。為大理卿時，同僚吳交如死，無棺斂，棄疾嘆曰：「身為列卿而貧若此，是廉介之士也！」既厚賻之，復言於執政，詔賜銀絹。

棄疾嘗同朱熹游武夷山，賦《九曲棹歌》，熹書「克己復禮」、「夙興夜寐」，題其二齋室。熹歿，偽學禁方嚴，門生故舊至無送葬者。棄疾為文往哭之曰：「所不朽者，垂萬世名。孰謂公死，凜凜猶生！」棄疾雅善長短句，悲壯激烈，有《稼軒集》行世。紹定六年，贈光祿大夫。咸淳閑，史館校勘謝枋得過棄疾墓旁僧舍，有疾聲大呼於堂上，若嗚其不平，自昏暮至三鼓不絕聲。枋得秉燭作文，旦且祭之，文成而聲始息。德祐初，枋得請於朝，加贈少師，謚忠敏。
