速不臺，蒙古兀良合人。其先世獵於斡難河上，遇敦必乃皇帝，因相結納，至太祖時，已五世矣。捍里必者生孛忽都，眾目為折里麻。折里麻者，漢言有謀略人也。三世孫合赤溫，生哈班。哈班二子，長忽魯渾，次速不臺，俱驍勇善騎射。太祖在班硃尼河時，哈班嘗驅群羊以進，遇盜，被執。忽魯渾與速不臺繼至，以槍剌之，人馬皆倒，餘黨逸去，遂免父難，羊得達於行在所。忽魯渾以百戶從帝與乃蠻部主戰於長城之南，忽魯渾射卻之，其眾奔闊赤檀山而潰。

速不臺以質子事帝，為百戶。歲壬申，攻金桓州，先登，拔其城。帝命賜金帛一車。滅里吉部強盛不附，丙子，帝會諸將於禿兀剌河之黑林，問：「誰能為我征滅里吉者？」速不臺請行，帝壯而許之。乃選裨將阿里出領百人先行，覘其虛實。速不臺繼進。速不臺戒阿里出曰：「汝止宿，必載嬰兒具以行，去則遺之，使若挈家而逃者。」滅里吉見之，果以為逃者，遂不為備。己卯，大軍至蟾河，與滅里吉遇，一戰而獲其二將，盡降其眾。其部主霍都奔欽察，速不臺追之，與欽察戰於玉峪，敗之。壬午，帝徵回回國，其主滅里委國而去。命速不臺與只別追之，及於灰裏河，只別戰不利，速不臺駐軍河東，戒其眾人爇三炬以張軍勢，其王夜遁。復命統兵萬人由不罕川必里罕城追之，凡所經歷，皆無水之地。既度川，先發千人為游騎，繼以大軍晝夜兼行。比至，滅裏逃入海，不月餘，病死，盡獲其所棄珍寶以獻。帝曰：「速不臺枕乾血戰，為我家宣勞，朕甚嘉之。」賜以大珠、銀罌。癸未，速不臺上奏，請討欽察。許之。遂引兵繞寬定吉思海，展轉至太和嶺，鑿石開道，出其不意。至則遇其酋長玉里吉及塔塔哈兒方聚於不租河，縱兵奮擊，其眾潰走。矢及玉里吉之子，逃於林間，其奴來告而執之，餘眾悉降，遂收其境。又至阿里吉河，與斡羅思部大、小密赤思老遇，一戰降之，略阿速部而還。欽察之奴來告其主者，速不臺縱為民。還，以聞。帝曰：「奴不忠其主，肯忠他人乎？」遂戮之。又奏以滅里吉、乃蠻、怯烈、杭斤、欽察諸部千戶，通立一軍，從之。略也迷裏霍只部，獲馬萬匹以獻。帝欲征河西，以速不臺比年在外，恐父母思之，遣令歸省。速不臺奏，願從西征。帝命度大磧以往。丙戌，攻下撒里畏吾、特勤、赤閔等部，及德順、鎮戎、蘭、會、洮、河諸州，得牝馬五千匹，悉獻於朝。丁亥，聞太祖崩，乃還。己丑，太宗即位，以禿滅幹公主妻之。從攻潼關，軍失利，帝責之。睿宗時在籓邸，言兵家勝負不常，請令立功自效。遂命引兵從睿宗經理河南。道出牛頭關，遇金將合達帥步騎數十萬待戰。睿宗問以方略，速不臺曰：「城居之人不耐勞苦，數挑以勞之，戰乃可勝也。」師集三峰山，金兵圍之數匝。會風雪大作，其士卒殭僕，師乘之，殺戮殆盡。自是金軍不能復振。壬辰夏，睿宗還駐官山，留速不臺統諸道兵圍汴。癸巳，金主渡河北走，追敗之於黃龍岡，斬首萬餘級。金主復南走歸德府，未幾，復走蔡州。汴降，俘其後妃及寶器以獻，進圍蔡州。甲午，蔡州破，金主自焚死。時汴梁受兵日久，歲饑，人相食，速不臺下令縱其民北渡以就食。乙未，太宗命諸王拔都西征八赤蠻，且曰：「聞八赤蠻有膽勇，速不臺亦有膽勇，可以勝之。」遂命為先鋒，與八赤蠻戰。繼又令統大軍，遂虜八赤蠻妻子於寬田吉思海。八赤蠻聞速不臺至，大懼，逃入海中。辛丑，太宗命諸王拔都等討兀魯思部主也烈班，為其所敗，圍禿里思哥城，不克。拔都奏遣速不臺督戰，速不臺選哈必赤軍怯憐口等五十人赴之，一戰獲也烈班。進攻禿里思哥城，三日克之，盡取兀魯思所部而還。經哈咂里山，攻馬札兒部主怯憐。速不臺為先鋒，與諸王拔都、籲里兀、昔班、哈丹五道分進。眾曰：「怯憐軍勢盛，未可輕進。」速不臺出奇計，誘其軍至水郭寧河。諸王軍於上流，水淺，馬可涉，中復有橋。下流水深，速不臺欲結筏潛渡，繞出敵後。未渡，諸王先涉河與戰。拔都軍爭橋，反為所乘，沒甲士三十人，並亡其麾下將八哈禿。既渡，諸王以敵尚眾，欲要速不臺還，徐圖之。速不臺曰：「王欲歸自歸，我不至禿納河馬茶城，不還也。」及馳至馬茶城，諸王亦至，遂攻拔之而還。諸王來會，拔都曰：「漷寧河戰時，速不臺救遲，殺我八哈禿。」速不臺曰：「諸王惟知上流水淺，且有橋，遂渡而與戰，不知我於下流結筏未成，今但言我遲，當思其故。」於是拔都亦悟。後大會，飲以馬乳及蒲萄酒。言征怯憐時事，曰：「當時所獲，皆速不臺功也。」壬寅，太宗崩。癸卯，諸王大會，拔都欲不往。速不臺曰：「大王於族屬為兄，安得不往？」甲辰，遂會於也只裏河。丙午，定宗即位，既朝會，還家於禿剌河上。戊申卒，年七十三。贈效忠宣力佐命功臣、開府儀同三司、上柱國，追封河南王，謚忠定。子兀良合臺。
