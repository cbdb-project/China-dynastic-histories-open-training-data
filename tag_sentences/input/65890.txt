張裕釗，字廉卿，武昌人。少時，塾師授以制舉業，意不樂。家獨有南豐集，時時竊讀之。咸豐元年舉人，考授內閣中書。曾國藩閱卷賞其文，既，來見，曰：「子豈嘗習子固文耶？」裕釗私自喜。已而國藩益告以文事利病及唐、宋以來家法，學乃大進，寤前此所為猶凡近，馬遷、班固、相如、揚雄之書，無一日不誦習。又精八法，由魏、晉、六朝以上窺漢隸，臨池之勤，亦未嘗一日輟。國藩既成大功，出其門者多通顯。裕釗相從數十年，獨以治文為事。國藩為文，義法取桐城，益閎以漢賦之氣體，尤善裕釗之文。嘗言「吾門人可期有成者，惟張、吳兩生」，謂裕釗及吳汝綸也。

裕釗文字淵懿，歷主江寧、湖北、直隸、陜西各書院，成就後學甚眾。嘗言：「文以意為主，而辭欲能副其意，氣欲能舉其辭。譬之車然，意為之御，辭為之載，而氣則所以行也。欲學古人之文，其始在因聲以求氣，得其氣，則意與辭往往因之而益顯，而法不外是矣。」世以為知言。著濂亭文集。

裕釗門下最知名者，有範當世、朱銘盤。當世，字肯堂，江蘇通州諸生。能詩，汝綸嘗嘆其奇橫不可敵。著範伯子詩文集。銘盤，字曼君，泰興舉人。敘知州。其學長於史，兼工詩古文。著晉會要一百卷，朝鮮長編四十卷，及桂之華軒詩文集。

與裕釗同時者，有楊守敬，字惺吾，宜都人。為文不足躋裕釗，而其學通博。精輿地，用力於水經尤勤。通訓詁，考證金石文字。能書，摹鐘鼎至精。工儷體，為箴銘之屬，古奧聳拔，文如其人。以舉人官黃岡教諭，加中書銜。嘗游日本，搜古籍，多得唐、宋善本，辛苦積貲，藏書數十萬卷，為鄂學靈光者垂二十年。卒，年七十有七。著有水經注圖、水經注要刪、隋書地理志考證、日本訪書志、晦明軒稿、鄰蘇老人題跋、望堂金石集等。
