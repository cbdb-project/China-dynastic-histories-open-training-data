吳曦，信王璘之孫，節度挺之中子。以祖任補右承奉郎。淳熙五年，換武德郎，除中郎將，後省言其太驟，改武翼郎。累遷高州刺史。紹熙四年，挺卒，起復濠州團練使。慶元元年冬，由建康軍馬都統制除知興州兼利西路安撫使。四年，憲聖園陵成，以勞遷武寧軍承宣使。六年，光宗攢陵成，遷太尉。

會韓侂胄謀開邊，曦潛畜異志，因附侂胄求還蜀。樞密何澹覺其意，力沮之。陳自強納曦厚賂，陰贊侂胄，遂命曦興州駐紮御前諸軍都統制，兼知興州、利州西路安撫使。從政郎朱不棄上侂胄書，謂曦不可主西師，侂胄不報。曦至鎮，譖副都統制王大節，罷之，更不除副帥，而兵權悉歸於曦。開禧二年，朝廷議出師，詔曦為四川宣撫副使，仍知興州，聽便宜行事。自紹興末，王人出總蜀賦，移牒宣司，勢均禮敵。而侂胄以總計隸宣司，副使得節制按劾，而財賦之權又歸於曦。未幾，兼陝西、河東招撫使。

曦與從弟晛及徐景望、趙富、米修之、董鎮共為反謀，陰遣客姚淮源獻關外階、成、和、鳳四州于金，求封為蜀王。侂胄日夜望曦進兵，曦陽為持重，按兵河池不進，潛為金人地以困王師，侂胄不之覺。會正使程松至，曦不庭參，松不敢詰；曦復多摘取松衛兵，松亦不悟。

金人犯西和，王喜、魯翼拒之。戰方急，曦傳令退保黑谷，軍遂潰。乃焚河池，退壁青野原。曦時已布腹心于金，將士未之知，猶力戰，敵人竊笑之。曦退壁魚關，招集忠義，厚賜以收衆心。興元都統制毋思以重兵守大散關，曦因撤驀關之戍，敵由版閘谷繞出思後，思遁。金遂陷大散關，曦退屯罝口。舉人陳國飾投匭上書，言曦必叛，侂胄不省。

十二月，興州見兩日相摩。金遣吳端持詔書、金印至罝口，封曦蜀王，曦密受之。李好義敗金人于七方關，曦不上其捷，還興州。是夜，天赤如血，光燭地如晝。翌日，曦召幕屬諭意，謂東南失守，車駕幸四明，今宜從權濟事，衆失色。王翼、楊騤之抗言曰：「如此，則相公八十年忠孝門戶，一朝掃地矣！」曦曰：「吾意已決。」即詣甲仗庫，集兵將官語故，祿禧、褚青、王喜、王大中等皆稱賀聽命。曦北向受印。遣徐景望為四川都轉運使、褚青為左右軍統制，趨益昌，奪總領所倉庫。程松聞變，棄興元去。

三年正月，曦遣將利吉引金兵入鳳州，以四郡付之，表鐵山為界。曦乘黃屋左纛，僭王位於興州，即治所為行宮，稱是月為元年。使人告其伯母趙氏，趙怒絕之。叔母劉晝夜號泣，罵不絕口，曦扶出之。族子僎為興元統制，見偽檄，色甚不平。

曦既僭位，議行削髮左衽之令。遣董鎮至成都治宮殿，將徙居之。曦所統軍七萬並程松軍三萬，分隸十統帥。遣祿祁、房大勳戍萬州，泛舟下嘉陵江，聲言約金人夾攻襄陽。祁尋至夔，遣兵扼巫山得勝、羅護等砦，以遏王師。侂胄聞曦反，不知所為，或勸不如因而封之，侂胄納其說。吳晛為曦謀，宜收用蜀名士以係民心。於是陳咸自髡其發，史次秦塗其目，楊震仲飲藥卒，王翊、家拱辰皆不受偽命，楊修年、詹久中、家大酉、李道傳、鄧性善、楊泰之悉棄官去。薛九齡謀舉義兵。

興州合江倉官楊巨源倡義討逆，未有以發，遂與隨軍轉運安丙共謀誅曦。會李好義與兄好古、李貴等皆有謀，交相結納。二月甲戌夜，漏盡，巨源、好義首率勇敢七十人斧門以入。李貴即曦室斬其首，裂其屍。丙分遣將士收其二子及叔父柄、弟晫、从弟晛、賊黨姚淮源、李珪、郭仲、米修之、郭澄等皆誅之。時吳端猶臥後閣，亦伏誅。徐景望、趙富、吳曉、董鎮、郭榮、祿禧等皆在外，遣人就誅之。函曦首獻於朝。

詔曦妻子處死，親昆弟除名勒停，吳璘子孫並徙出蜀，吳玠子孫免連坐，通主璘祀。曦敗時年四十六。
