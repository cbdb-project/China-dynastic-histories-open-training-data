丁日昌，字禹生，廣東豐順人。以廩貢生治鄉團，數卻潮州寇。選瓊州府學訓導。錄功敘知縣，補江西萬安，善折獄。坐吉安不守，罷免。參曾國藩戎幕，復官。李鴻章治軍上海，檄主機器局，積勛至知府。江寧既下，除蘇松太道。鴻章倚以辦外交，事有鉤棘，徐起應付，率皆就範。調兩淮鹽運使，淮鹽故弊藪，至則禁私販，糾貪吏，鬯運道，歲入驟增。同治六年，擢布政使，授巡撫。江南戎燼後，庶政不緝，日昌集流亡，除豪猾，設月報詞訟冊，定錢漕科則，下其法各省；又以州縣為親民官，疏請設局編刻牧令諸書。八年，奉敕訓勉臣工，日昌條上六事，曰：舉賢才，汰虛冗，益廉俸，選書吏，輸漕粟，變武科，言合旨要。遭憂歸。

光緒元年，起授福建巡撫，兼督船政，辭，不允。既蒞事，會霪雨，城內水逾丈，躬散賑，口煦手拊，卵翼備至，全濟災民數十萬。眾感泣，僉曰：「活我者，丁中丞也！」時臺灣生番未靖，遂力疾渡臺，自北而南，所至扶服蟻伏。惟鳳山轄境，悉芒社及獅頭、龜紋諸社素梗化，遣兵討平之，為立善後章程，皆遵約束。中路水埔六社不諳樹藝，雇漢民代耕，謂之「租坰」。復令有司計口給銀米，教之耕作；廣設義學，教之識字。又罷臺屬漁戶稅。擬築鐵路，開礦產，移關稅釐榷造船械，臺民漸喁喁望治矣。還閩，移疾去，吏民啼泣遮道。

四年，疾稍間，被命赴福州，理烏石山教案。先是道光間，英人就山築室傳教，疆吏不能爭，以山在城外，飾詞入告。厥後占地愈廣，閩人忿，幾釀變。日昌撫閩，與力爭，議易以城外電局空地。未及行，遽解職，英人占如故。閩人不能忍，聚眾毀教堂，英使責難亟，至是命日昌往按。鉤稽舊案，獲教士侵地左證，與英領事往復詰辯，卒徙教堂城外，閩人鑱石刊績焉。逾歲，還里。明年，詔加總督銜，令駐南洋會辦海防，水師統歸節度。復命充兼理各國事務大臣，以疾辭，不許。八年，卒，恤如制。

日昌性孝友，撫吳日，母黃年九十矣，迎養署中，孺慕如兒時。兄寢疾，藥饍躬侍，兄止之，則引李勣焚須事為喻。好藏書，成持靜齋書目五卷，世比之範氏天一閣、黃氏百宋一廛云。子五人，惠康最著，好學，多泛覽，有丁徵君遺集。
