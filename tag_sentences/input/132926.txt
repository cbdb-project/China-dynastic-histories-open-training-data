劉澤清，曹縣人。以將材授遼東寧、前衛守備，遷山東都司僉書，加參將。崇禎三年，大清兵攻鐵廠，欲據以絕豐潤糧道。援守三屯總兵楊肇基遣澤清來援，未至鐵廠一十五里，遇大兵，力戰，自辰至午不決。得濟師，轉戰至遵化，夾擊，遂得入城。敘功，加二級至副總兵。五年以侵剋軍糧被劾，詔立功衝要地。六年遷總兵。其冬加左都督，恢復登州有功。八年詔統山東兵防漕。九年，京師戒嚴，統兵入衛，令駐新城為南北控扼，復命留守通州。加左都督、太子太師。

十三年五月，山東大饑，民相聚為寇，曹、濮尤甚。帝命澤清會總兵楊御蕃兵剿捕之。八月降右都督，鎮守山東防海。澤清以生長山東，久鎮東省非宜，請辭任。帝令整旅渡河，合諸鎮星馳援剿。

十六年二月，賊圍開封久，澤清赴援。以朱家寨去汴八里，提五千人南渡，倚河為寨，疏水環之，欲以次結八寨達大堤，築甬道，饋饟城中。壁壘未成，賊來爭。相持三日，互有殺傷。澤清即命拔營去，惶擾奔迸，士爭舟，多溺死者。

澤清為人性恇怯，懷私觀望。嘗妄報大捷邀賞賜，又詭稱墮馬被傷，詔賚藥資四十兩。命赴保定剿賊，不從，日大掠臨清。率兵南下，所至焚劫一空。寇氛日急，給事中韓如愈、馬嘉植皆謀奉使南歸。如愈常劾澤清，過東昌，澤清遣人殺之於道，無敢上聞者。

京師陷，澤清走南都，福王以為諸鎮之一，封東平伯，駐廬州。時武臣各占分地，賦入不以上供，恣其所用，置封疆兵事一切不問。與廷臣互分黨援，干預朝政，排擠異已，奏牘紛如，紀綱盡裂，而澤清所言尤狂悖。王初立，即援靖康故事，請以今歲五月改元，又請宥故輔周延儒助餉臟銀。都御史劉宗周劾諸將跋扈狀，澤清遂兩疏劾宗周，且曰：「上若誅宗周，臣即卸職。」朝廷不得已，溫詔解之。又請禁巡按不得拿訪追臟，請法司嚴緝故總督侯恂及其子方域，朝廷皆曲意從之。

順治二年四月，揚州告急，命澤清等往援，而澤清已潛謀輸款矣。大清惡其反覆，磔誅之。

澤清頗涉文藝，好吟詠。嘗召客飲酒唱和。幕中蓄兩猿，以名呼之即至。一日，宴其故人子，酌酒金甌中，甌可容三升許，呼猿捧酒跪送客。猿猙獰甚，客戰掉，逡巡不敢取。澤清笑曰：「君怖耶？」命取囚撲死階下，剜其腦及心肝，置甌中，和酒，付猿捧之前。飲酹，顏色自若。其兇忍多此類。
