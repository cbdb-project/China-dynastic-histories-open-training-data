王十朋，字龜齡，溫州樂清人。資穎悟，日誦數千言。及長，有文行，聚徒梅溪，受業者以百數。入太學，主司異其文。

秦檜死，上親政，策士，諭考官曰：「對策中有陳朝政切直者，並置上列。」十朋以「權」為對，大略曰：「攬權者，非欲衡石程書如秦皇，傳餐聽政如隋文，強明自任、不任宰相如唐德宗，精於吏事、以察為明如唐宣宗，蓋欲陛下懲既往而戒未然，威福一出於上而已。嘗有鋪翠之禁，而以翠羽為首飾者自若，是豈法令不可禁乎？抑宮中服浣濯之化，衣不曳地之風未形於外乎？法之至公者莫如選士，名器之至重者莫如科第。往歲權臣子孫、門客類竊巍科，有司以國家名器為媚權臣之具，而欲得人可乎？願陛下正身以為本，任賢以為助，博採兼聽以收其效。」幾萬餘言。上嘉其經學淹通，議論醇正，遂擢為第一。學者爭傳誦其策，以擬古晁、董。

上用其言，嚴銷金鋪翠之令，取交址所貢翠物焚之。詔：「十朋乃朕親擢。」授紹興府簽判。既至，或以書生易之，十朋裁決如神，吏奸不行。時以四科求士，帥王師心謂十朋身兼四者，獨以應詔。召為秘書郎兼建王府小學教授。先是，教授入講堂居賓位，十朋不可，皇孫特加禮而位教授中坐。

金將渝盟，十朋輪對，言：「自建炎至今，金未嘗不內相殘賊，然一主斃，一主生，曷嘗為中國利？要在自備如何。禦敵莫急於用人，今有天資忠義、材兼文武可為將相者，有長於用兵、士卒樂為之用可為大帥者，或投閑置散，或老於藩郡，願起而用之，以寢敵謀，以圖恢復。」蓋指張浚、劉錡也。又言：「今權雖歸於陛下，政復出於多門，是一檜死百檜生也。楊存中以三衙而交結北司，以盜大權。漢之禍起於恭、顯，王氏之相為終始；唐之禍起於北軍，藩鎮之相為表裏。今以管軍位三公，利源皆入其門，陰結諸將，相為黨援。樞密本兵之地，立班甘居其後。子弟親戚，布滿清要。臺諫論列，委曲庇護，風憲獨不行於管軍之門，何以為國！至若清資加於噲五；高爵濫於醫門；諸軍承受，威福自恣，甚於唐之監軍；皇城邏卒，旁午察事，甚於周之監謗；將帥剝下賂上，結怨三軍；道路捕人為卒，結怨百姓；皆非治世事。」上嘉納，戢邏卒，罷諸軍承受，更定樞密、管軍班次，解楊存中兵權，其言大略施行。秦檜久塞言路，至是十朋與馮方、胡憲、查鑰、李浩相繼論事，太學生為《五賢詩》述其事。除著作郎。

三十一年正月，風雷雨雪交作，十朋以為陽不勝陰之驗，遣陳康伯書，冀以《春秋》災異之說力陳於上，崇陽抑陰，以弭天變。遷大宗正丞，亟請祠歸。金犯邊，起劉錡為江、淮、浙西制置，張浚帥金陵，悉如其言。

孝宗受禪，起知嚴州。召對，首言：「太皇非倦勤時，而以大器付陛下，賢於堯、舜，陛下當思以副太上者。今社稷之安危，生民之休戚，人才之進退，朝廷之刑賞，宜若舜之協堯，斷然行之，以盡繼述之道。」拜司封郎中，累遷國子司業。言：「今居位者往往職之不舉，宜有以革之。人主有大職三，任賢、納諫、賞罰是也。」上嘉之。除起居舍人，升侍講。時左右史失職久，十朋除起居郎，胡銓奏四事，語在《胡銓傳》。除侍御史，上謂胡銓曰：「比除臺官，外議如何？」銓曰：「皆謂得人。」上曰：「卿與十朋皆朕親擢。」

十朋見上英銳，每見必陳恢復之計。及將北伐，上疏曰：「天子之孝莫大於光祖宗、安社稷，因前王盈成而守者，周成康、漢文景是也；承前世衰微而興者，商高宗、周宣王是也；先君有恥而雪之，漢宣帝臣單于、唐太宗俘頡利是也；先君有仇而復之，夏少康滅澆、漢光武誅莽是也。跡雖不同，其為孝一也。靖康之禍，亙古未有，陛下英武，慨然志在興復。竊聞每對群臣奏事，則曰：『當如創業時。』又曰：『當以馬上治之。』又曰：『某事當俟恢復後為之』。比因宣召，語及陵寢，聖容惻然，曰：『四十年矣。』陛下之心真少康、高宗、宣王、光武之心，奈何大臣不能仰副聖心？願戒在位者，去附和之私心，贊國家之大計，則中興日月可冀矣。」因論史浩八罪，曰懷奸、誤國、植黨、盜權、忌言、蔽賢、欺君、訕上，上為出浩知紹興府。十朋再疏，謂：「陛下雖能如舜之去邪，未能如舜之正名定罪。紹興密邇行都，浩嘗為屬吏，奸臟彰聞，亦何顏復見其吏民。」遂改與祠。

史正志與浩族異，拜浩而父事之，十朋論正志傾險奸邪，觀時求進，宜黜正志以正典刑。林安宅出入史浩、龍大淵門，盜弄威福，至是詐病求致仕，十朋並疏其罪。皆罷去。

張浚出師復靈壁、虹縣，歸附者萬計，又復宿州。十朋奏：「王師以吊民為主，先之以招納，不獲已而戰伐隨之，乞以此指戒浚。金將既降，宜速加爵賞，以勸來者。」上皆嘉納。

會李顯忠、邵宏淵不協，王師失律，張浚上表自劾，主和者乘此唱異議。十朋上疏言：「臣素不識浚，聞其誓不與敵俱生，心實慕之。前因輪對，言金必敗盟，乞用浚。陛下嗣位，命督師江、淮，今浚遣將取二縣，一月三捷，皆服陛下任浚之難。及王師一不利，橫議蜂起。臣謂今日之師，為祖宗陵寢，為二帝復仇，為二百年境土，為中原吊民伐罪，非前代好大生事者比。益當內修，俟時而動。陛下恢復志立，固不以一衄為群議所搖，然異論紛紛，浚既待罪，臣其可尚居風憲之職！乞賜竄殛。」因言：「臣聞近日欲遣龍大淵撫諭淮南，信否？」上曰：「無之。」又言：「聞欲以楊存中充御營使。」上嘿然。

改除吏部侍郎，力辭，出知饒州。饒並湖，盜出沒其間，聞十朋至，一夕遁去。丞相洪適請故學基益其圃，十朋曰：「先聖所居，十朋何敢予人。」移知夔州，饒民走諸司乞留不得，至斷其橋，乃以車從間道去，眾葺斷橋，以「王公」名之。

移知湖州，召對，劉珙請留之，上曰：「朕豈不知王十朋，顧湖州被水，非十朋莫能鎮撫。」至郡，戶部責虛逋三十四萬，命吏持券往辨，不聽，即請祠去。起知泉州，十朋前在湖割奉錢創貢闈，又為泉建之，尤宏壯。

凡歷四郡，布上恩，恤民隱，士之賢者詣門，以禮致之。朔望會諸生學宮，講經詢政，僚屬間有不善，反復告戒，俾之自新。民輸租俾自概量，聞者相告，宿逋亦願償。訟至庭，溫詞曉以理義，多退聽者。所至人繪而祠之，去之日，老稚攀留涕泣，越境以送，思之如父母。饒久旱，入境雨至；湖積霖，入境即霽。凡禱必應，其至誠不獨感人，而亦動天地鬼神。

東宮建，除太子詹事，力辭，詔州郡禮致，遂力疾造朝，以足疾不能趨，詔給扶減拜。謁東宮，太子以其舊學，待遇有加。又詔免朝參，遣中使以告及襲衣、金帶就其家賜之。疾革，累章告老，以龍圖閣學士致仕，命下而卒，年六十。紹熙三年，謚曰忠文。

十朋事親孝，終喪不處內，友愛二弟，郊恩先奏其名，沒而二子猶布衣。書室扁曰「不欺」，每以諸葛亮、顏真卿、寇準、范仲淹、韓琦、唐介自比，朱熹、張栻雅敬之。
