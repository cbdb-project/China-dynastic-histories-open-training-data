汪伯彥，字廷俊，徽之祁門人。登進士第，積官為虞部郎官。靖康改元，召見，獻河北邊防十策，直龍圖閣、知相州。是冬，金人陷真定，詔徙真定帥司於相，俾伯彥領之。

高宗以康王使金至磁，時金騎充斥，嘗有甲馬數百至城下，蹤跡王所在。伯彥亟以帛書請王還相，躬服橐鞬，部兵逆王於河上。王勞之曰：「他日見上，當首以京兆薦公。」其受知自此始矣。未幾，王奉蠟書，開天下兵馬大元帥府，以伯彥為副將。王引兵渡河，謀所向，言人人殊，伯彥獨曰：「非出北門濟子城不可。」王喜曰：「廷俊言是也。」既濟，由大名歷鄆、濟達于南京，奏為集英殿修撰。

北兵薄京城，欽宗詔：金人見議通和，康王將兵，毋得輕動。伯彥以為然。宗澤曰：「女真狂譎，是欲款我師爾。如即信之，後悔何及乎！宜亟進兵。」伯彥等難之。及城破，金人逼二帝北行，張邦昌僭立，王聞之涕泣。明年春，王承制除伯彥顯謨閣待制，升元帥，進直學士。高宗即位，擢知樞密院事。未幾，拜右僕射。

方高宗初政，天下望治。伯彥、潛善逾年在相位，專權自恣，不能有所經畫。御史諫官，下至韋布內侍，皆劾奏之。罷伯彥為觀文殿大學士、知洪州，改提舉崇福宮，尋落職居永州。紹興初，復職，知池州、江東安撫大使。言者弗置，乃詔以舊職奉祠，尋知廣州。四年，帝追贈陳東、歐陽澈。舍人王居正論伯彥、潛善不已，復褫前職。

七年，帝謂輔臣曰：「元帥舊僚，往往淪謝，惟汪伯彥實同艱難。朕之故人，所存無幾，宜與牽復。」秦檜、張浚曰：「臣等已議曰郊恩取旨，更得天筆明其舊勞，庶幾內外孚信。」始伯彥之未第也，受館于王氏，檜嘗從之學，而浚亦伯彥所引，故共贊焉。九年，知宣州，過闕，帝謂檜曰：「伯彥便令之官，庶免紛紜。」又曰：「伯彥潛藩舊僚，去國七年。漢之高、光不忘豐沛、南陽故舊，皆人情之常。」伯彥上所著《中興日曆》五卷，拜檢校少傅、保信軍節度使。十年，請祠，從之。明年五月，卒，贈少師，諡「忠定」。

初，伯彥既去相州，金人執其子軍器監丞似，使割地以至相州，守臣趙不試固守不下，遂拘而北，久之乃還。或云似之得歸，伯彥實使人贖之。似後更名召嗣。
