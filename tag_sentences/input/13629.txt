李宗閔，字損之，鄭王元懿四世孫。擢進士，調華州參軍事。舉賢良方正，與牛僧孺詆切時政，觸宰相，李吉甫惡之，補洛陽尉。久流落不偶，去從籓府闢署。入授監察御史、禮部員外郎。裴度伐蔡，引為彰義觀察判官。蔡平，遷駕部郎中，知制誥。穆宗即位，進中書舍人。時為華州刺史，父子同拜，世以為寵。

長慶初，錢徽典貢舉，宗閔托所親於徽，而李德裕、李紳、元稹在翰林，有寵於帝，共白徽納乾丐，取士不以實，宗閔坐貶劍州刺史。由是嫌忌顯結，樹黨相磨軋，凡四十年，搢紳之禍不能解。俄復為中書舍人，典貢舉，所取多知名士，若唐沖、薛庠、袁都等，世謂之「玉筍」。寶歷初，累進兵部侍郎，父喪解。太和中，以吏部侍郎同中書門下平章事。時德裕自浙西召，欲以相，而宗閔中助多，先得進，即引僧孺同秉政，相唱和，去異己者，德裕所善皆逐之。遷中書侍郎。

久之，德裕為相，與宗閔共當國。德裕入謝，文宗曰：「而知朝廷有朋黨乎？」德裕曰：「今中朝半為黨人，雖後來者，趨利而靡，往往陷之。陛下能用中立無私者，黨與破矣。」帝曰：「眾以楊虞卿、張元夫、蕭澣為黨魁。」德裕因請皆出為刺史，帝然之。即以虞卿為常州，元夫為汝州，蕭澣為鄭州。宗閔曰：「虞卿位給事中，州不容在元夫下。德裕居外久，其知黨人不如臣之詳。虞卿日見賓客於第，世號行中書，故臣未嘗與美官。」德裕質之曰：「給事中非美官云何？」宗閔大沮，不得對。俄以同平章事為山南西道節度使。

李訓、鄭注始用事，疾德裕，共訾短之。乃罷德裕，復召宗閔知政事，進封襄武縣侯，恣肆附托。會虞卿以京兆尹得罪，極言營解，帝怒叱曰：「爾嘗以鄭覃為妖氣，今自為妖耶？」即出為明州刺史，貶處州長史。訓、注乃劾：「宗閔異時陰結駙馬都尉沈、內人宋若憲、宦者韋元素、王踐言等求宰相，且言頃上有疾，密問術家呂華，迎考命歷，曰：『惡十二月。』而踐言監軍劍南，受德裕賕，復與宗閔家私。」乃貶宗閔潮州司戶參軍事，逐柳州，元素等悉流嶺南，親信並斥。時訓、注欲以權市天下，凡不附己者，皆指以二人黨，逐去之。人人駭慄，連月雺晦。帝乃詔宗閔、德裕姻家門生故吏，自今一切不問，所以慰安中外。嘗嘆曰：「去河北賊易，去此朋黨難！」

開成初，幽州刺史元忠、河陽李載義累表論洗，乃徙為衢州司馬。楊嗣復輔政，與宗閔善，欲復用，而畏鄭覃，乃托宦人諷帝。帝因紫宸對覃曰：「朕念宗閔久斥，應授一官。」覃曰：「陛下徙令少近則可，若再用，臣請前免。」陳夷行曰：「宗閔之罪，不即死為幸。寶歷時，李續、張又新等號『八關十六子』，朋比險妄，朝廷幾危。」李玨曰：「此李逢吉罪。今續喪闋，不可不任以官。」夷行曰：「不然，舜逐四兇天下治，朝廷何惜數憸人，使亂紀綱？」嗣復曰：「事當適宜，不可以憎愛奪。」帝曰：「州刺史可乎？」覃請授洪州別駕。夷行曰：「宗閔始庇鄭注，階其禍，幾覆國。」嗣復曰：「陛下向欲官鄭注，而宗閔不奉詔，尚當記之。」覃質曰：「嗣復黨宗閔者，彼其惡似李林甫。」嗣復曰：「覃言過矣。林甫石賢忌功，夷滅十餘族，宗閔固無之。始，宗閔與德裕俱得罪，德裕再徙鎮，而宗閔故在貶地。夫懲勸宜一，不可謂黨。」因折覃曰：「比殷侑為韓益求官，臣以其昔坐贓，不許。覃托臣勿論，是豈不為黨乎？」遂擢宗閔杭州刺史。遷太子賓客，分司東都。

既而覃、夷行去位，嗣復謀引宗閔復輔政，未及而文宗崩。會昌中，劉稹以澤潞叛，德裕建言宗閔素厚從諫，今上黨近東都，乃拜宗閔湖州刺史。稹敗，得交通狀，貶漳州長史，流封州。宣宗即位，徙柳州司馬，卒。

宗閔性機警，始有當世令名，既浸貴，喜權勢。初為裴度引拔，後度薦德裕可為相，宗閔遂與為怨。韓愈為作《南山》、《猛虎行》規之。而宗閔崇私黨，薰熾中外，卒以是敗。
