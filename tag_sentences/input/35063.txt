王士禎，字貽上，山東新城人。幼慧，即能詩，舉於鄉，年十八。順治十二年，成進士。授江南揚州推官。侍郎葉成格被命駐江寧，按治通海寇獄，株連眾，士禎嚴反坐，寬無辜，所全活甚多。揚州鹺賈逋課數萬，逮系久不能償，士禎募款代輸之，事乃解。康熙三年，總督郎廷佐、巡撫張尚賢、河督朱之錫交章論薦，內擢禮部主事，累遷戶部郎中。十一年，典四川試，母憂歸，服闋，起故官。

上留意文學，嘗從容問大學士李霨：「今世博學善詩文者孰最？」霨以士禎對。復問馮溥、陳廷敬、張英，皆如霨言。召士禎入對懋勤殿，賦詩稱旨。改翰林院侍講，遷侍讀，入直南書房。漢臣自部曹改詞臣，自士禎始。上徵其詩，錄上三百篇，曰御覽集。

尋遷國子監祭酒，整條教，屏餽遺，獎拔皆知名士。與司業劉芳喆疏言：「漢、唐以來，以太牢祀孔子，加王號，尊以八佾、十二籩豆。至明嘉靖間，用張璁議，改為中祀，失尊崇之意。禮：祭從生者。天子祀其師，當用天子之禮樂。」又疏言：「自明去十哲封爵，稱冉子者凡三，未有辨別。宋周敦頤等六子改稱先賢，位漢、唐諸儒之上，世次殊有未安，宜予釐定。」又疏言：「田何受易商瞿，有功聖學，宜增祀。鄭康成注經百餘萬言，史稱純儒，宜復祀。」又疏言：「明儒曹端、章懋、蔡清、呂柟、羅洪先，並宜從祀。絳州貢生辛全，生際明末，以正學為己任，著述甚富，乞敕進遺書。」又請修監藏經史舊版。疏並下部議，以籩豆、樂舞、名號、位次，俟會典頒發遵循；增祀明儒及徵進遺書，俟明史告成覈定；修補南北監經史版，如所請行。

二十三年，遷少詹事。命祭告南海，父憂歸。二十九年，起原官，再遷兵部督捕侍郎。三十一年，調戶部。命祭告西嶽西鎮江瀆。三十七年，遷左都御史。會廷議省御史員額，士禎曰：「國初設御史六十，後減為四十，又減為二十四。天子耳目官，可增不可減。」卒從士禎議。

遷刑部尚書。故事，斷獄下九卿平議。士禎官副都御史，爭楊成獄得減等。官戶部侍郎，爭太平王訓、聊城於相元、齊河房得亮獄皆得減等，而衡陽左道蕭儒英，則又爭而置之法。徐起龍為曹氏所誣，則釋起龍而罪曹，案其所與私者，皆服罪。及長刑部，河南閻煥山、山西郭振羽、廣西竇子章皆以救父殺人論重闢，士禎曰：「此當論其救父與否，不當以梃刃定輕重。」改緩決，入奏，報可。

士禎以詩受知聖祖，被眷遇甚隆。四十年，乞假遷墓，上命予假五月，事畢還朝。四十三年，坐王五、吳謙獄罷。王五故工部匠役，捐納通判；謙太醫院官，坐索債毆斃負債者。下刑部，擬王五流徙，謙免議，士禎謂輕重懸殊，改王五但奪官。復下三法司嚴鞫，王五及謙並論死，又發謙囑託刑部主事馬世泰狀，士禎以瞻徇奪官。四十九年，上眷念諸舊臣，詔復職。五十年，卒。

明季文敝，諸言詩者，習袁宗道兄弟，則失之俚俗；宗鍾惺、譚友夏，則失之纖仄；斅陳子龍、李雯，軌轍正矣，則又失之膚廓。士禎姿稟既高，學問極博，與兄士祿、士祜並致力於詩，獨以神韻為宗。取司空圖所謂「味在酸咸外」、嚴羽所謂「羚羊掛角，無跡可尋」，標示指趣，自號漁洋山人。主持風雅數十年。同時趙執信始與立異，言詩中當有人在。既沒，或詆其才弱，然終不失為正宗也。

士禎初名士禛，卒後，以避世宗諱，追改士正。乾隆三十年，高宗與沈德潛論詩，及士正，諭曰：「士正績學工詩，在本朝諸家中，流派較正，宜示褒，為稽古者勸。」因追謚文簡。三十九年，復諭曰：「士正名以避廟諱致改，字與原名不相近，流傳日久，後世幾不復知為何人。今改為士禎，庶與弟兄行派不致淆亂。各館書籍記載，一體照改。」