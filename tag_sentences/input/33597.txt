王叔文，越州山陰人。以棋待詔。頗讀書，班班言治道。德宗詔直東宮，太子引以侍讀，因論政及宮市之弊。太子曰：「寡人見上，將極言之。」坐皆趣贊，叔文獨嘿然。既罷，太子曰：「向君無言，何哉？」叔文曰：「太子之事上，非視膳問安無與也。且陛下在位久，有如小人間之，謂殿下收厭群情，則安解乎？」太子謝曰：「非先生不聞此言！」繇是重之，宮中事咸與參訂。

叔文淺中浮表，遂肆言不疑，曰：「某可為相，某可為將，它日幸用之。」陰結天下有名士，而士之欲速進者，率諧附之，若韋執誼、陸質、呂溫、李景儉、韓曄、韓泰、陳諫、柳宗元、劉禹錫為死友，而凌準、程異又因其黨進，出入詭秘，外莫得其端。強籓劇帥，或陰相賂遺以自結。

順宗立，不能聽政，深居施幄坐，以牛昭容、宦人李忠言侍側，群臣奏事，從幄中可其奏。王伾密語諸黃門：「陛下素厚叔文。」即繇蘇州司功參軍拜起居郎、翰林學士。大抵叔文因伾，伾因忠言，忠言因昭容，更相依仗。伾主傳受，叔文主裁可，乃授之中書，執誼作詔文施行焉。時景儉居親喪，溫使吐蕃，惟質、泰、諫、準、畢、宗元、禹錫等倡譽之，以為伊、周、管、葛復出，心間然謂天下無人。叔文每言：「錢穀者，國大本，操其柄，可因以市士。」乃白用杜佑領度支、鹽鐵使，己副之，實專其政。不淹時，遷戶部侍郎。

宦人俱文珍忌其權，罷叔文學士。詔出，駭悵曰：「吾當數至此議事。不然，無繇入禁中。」伾復力請，乃聽三五日一至翰林，然不得舊職矣。在省不事所職，日引其黨謀取神策兵，制天下之命。乃以宿將範希朝為西北諸鎮行營兵馬使，泰為司馬副之。於是諸將移書中尉，告且去，宦人始悟奪其權，大怒曰：「吾屬必死其手！」乃諭諸鎮，慎毋以兵屬人。希朝、泰到奉天，諸將不至，乃還。

叔文母死，匿不發，置酒翰林，忠言、文珍等皆在，裒金以餉，因揚言曰：「天子適射兔苑中，跨鞍若飛，敢異議者斬。」又自陳：「親疾病，以身任國大事，朝夕不得侍，今當請急，宜聽。然向之悉心戮力，難易亡所避，報天子異知爾。今一去此，則百謗至，孰為吾助者？」又言：「羊士諤毀短我，我將杖殺之，而執誼懦不果。劉闢來為韋皋求三川，吾生平不識闢，便欲前執吾手，非兇人邪？掃木場將斬之，而執誼持不可。每念失此二賊，令人悵恨。」又陳領度支所以興利去害者為己勞。文珍隨語詰折，叔文不得對。左右竊語曰：「母死已腐，方留此，將何為邪？」明日，乃發喪。執誼益不用其語，乃謀起復，斬執誼與不附己者，聞者恟懼。

廣陵王為太子，群臣皆喜，獨叔文有憂色，誦杜甫諸葛祠詩以自況，歔欷泣下。太子已監國，貶渝州司戶參軍。明年，誅死。
