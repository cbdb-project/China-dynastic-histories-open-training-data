錢灃，字東注，雲南昆明人。乾隆三十六年進士，改庶吉士，散館授檢討。四十六年，考選江南道監察御史。甘肅冒賑折捐事發，主其事者為甘肅布政使王亶望，時已遷浙江巡撫，坐誅，總督勒爾謹及諸府縣吏死者數十人，事具亶望傳。陜西巡撫畢沅嘗兩署陜甘總督，獨置不問。灃疏言：「冒賑折捐，固由亶望骫法，但亶望為布政使時，沅兩署總督，近在同城，豈無聞見？使沅早發其奸，則播惡不至如此之甚；即陷於刑闢者，亦不至如此之多。臣不敢謂其利令智昏，甘受所餌，惟是瞻徇回護，不肯舉發，甚非大臣居心之道。請比捏結各員治罪。」上為詰責沅，降秩視三品，事具沅傳。

四十七年，灃疏劾山東巡撫國泰、布政使於易簡吏治廢弛，貪婪無饜，各州縣庫皆虧缺，上命大學士和珅、左都御史劉墉率灃往按。和珅庇國泰，怵灃，灃不為撓。至山東，發歷城縣庫驗帑銀。故事，帑銀以五十兩為一鋌，市銀則否。國泰聞使者將至，假市銀補庫。灃按問得其狀，召商還所假，庫為之空。復按章丘、東平、益都三州縣庫，皆虧缺如灃言。國泰、易簡罪至死，和珅不能護也。上旌灃直言，擢通政司參議。四十八年，遷太常寺少卿。再遷通政司副使。出督湖南學政，灃持正，得士為盛。五十一年，任滿，命留任。湖北荊州水壞城郭，孝感土豪殺饑民。上責灃在鄰省何不以聞，下部議。諸生或匿喪赴試，又有上違禁書籍者。灃按治未竟，聞親喪去官，以事屬巡撫浦霖。霖遂並劾灃，坐奪職。上命左授六部主事。

五十八年，灃服除，詣京師，授戶部主事。引見，即擢員外郎。復除湖廣道監察御史。時和珅愈專政，大學士阿桂、王傑，尚書董誥、福長安與同為軍機大臣，不相能，入直恆異處。灃疏言：「我朝設立軍機處，大臣與其職者，皆萃止其中，庸以集思廣益，仰贊高深。地一則勢無所分，居同則情可共見。即各司咨事畫，亦有定所。近日惟阿桂每日入止軍機處；和珅或止內右門內直廬，或止隆宗門外近造辦處直廬；王傑、董誥則止於南書房；福長安則止於造辦處。每日召對，聯行而入，退即各還所處。雖亦有時暫至軍機處，而事過輒起。各司咨事畫，趨步多歧。皇上乾行之健，離照之明，大小臣工戴德懷刑，浹於肌髓，決不至因此遂啟朋黨角立之漸。然世宗憲皇帝以來，及皇上御極之久，軍機大臣萃止無渙，未嘗纖芥有他。由前律後，不應聽其輕更。內右門內切近禁寢，向因有養心殿帶領引見事，須先一兩刻預備。恩加大臣，不令與各官露立，是以設廬許得暫止。不應於未辨色之前，一大臣入止，而隨從軍機司員亦更入更出。為日既久，不能不與內監相狎。萬一有無知如高雲從者，雖立正刑闢，而所絓已多，杜漸宜早。至南書房備幾暇顧問，俟軍機事畢，入直未遲；若隆宗門外直廬及造辦處，則各色應差皆得覘聽於外，大臣於中治事，亦屬過褻。請敕諸大臣仍照舊規同止軍機處，庶匪懈之忱，各申五夜；協恭之雅，共勵一堂。其圓明園治事，和珅、福長安止於如意門外南順墻東向直廬，王傑、董誥止於南書房直廬，並請敕更正。」上為申誡諸大臣，並命灃稽察軍機處。

和珅素惡灃，至是尤深嗛之。上夙許其持正，度未可遽傾，凡遇勞苦事多委之。灃貧，衣裘薄，宵興晡散，遂得疾。六十年，卒。或謂灃將劾和珅，和珅實酖之。
