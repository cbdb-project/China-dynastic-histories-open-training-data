丁玉，初名國珍，河中人。仕韓林兒為御史，才辨有時譽。呂珍破安豐，玉來歸。隨征彭蠡，為九江知府。大兵還建康，彭澤山民叛，玉聚鄉兵討平之。太祖嘉其武略，命兼指揮，更名玉。從傅友德克衡州，以指揮同知鎮其地。復調守永州。玉有文武才，撫輯新附，威望甚著。

洪武元年，進都指揮使，尋兼行省參政，鎮廣西。十年召為右御史大夫。四川威茂土酋董貼里叛，以玉為平羌將軍討之。至威州，貼里降。承制設威州千戶所。十二年平松州，玉遣指揮高顯等城之，請立軍衛。帝謂松州山多田少，耕種不能贍軍，守之非策。玉言：松州為西羌要地，軍衛不可罷。遂設官築戍如玉議。會四川妖人彭普貴為亂，焚掠十四州縣。指揮普亮等不能克，命玉移軍討滅之。帝手敕褒美，轉左御史大夫。師還，拜大都督府左都督。十三年坐胡惟庸姻誅。
