劉整，字武仲，先世京兆樊川人，徙鄧州穰城。整沉毅有智謀，善騎射。金亂，入宋，隸荊湖制置使孟珙麾下。珙攻金信陽，整為前鋒，夜縱驍勇十二人，渡塹登城，襲擒其守，還報。珙大驚，以為唐李存孝率十八騎拔洛陽，今整所將更寡，而取信陽，乃書其旗曰賽存孝。累遷潼川十五軍州安撫使，知瀘州軍州事。整以北方人捍西邊有功，南方諸將皆出其下，呂文德忌之，所畫策輒擯沮，有功輒掩而不白，以俞興與整有隙，使之制置四川以圖整。興以軍事召整，不行，遂誣構之，整遣使訴臨安，又不得達。及向士璧、曹世雄二將見殺，整益危不自保，乃謀款附。中統二年夏，整籍瀘州十五郡、戶三十萬入附。世祖嘉其來，授夔府行省，兼安撫使，賜金虎符，仍賜金銀符以給其將校之有功者。俞興攻瀘州，整出寶器分士卒，激使戰，戰數十合，敗之。復遣使以宋所賜金字牙符及佩印入獻，請益屯兵、厚儲積為圖宋計。三年，入朝，授行中書省於成都、潼川兩路，賜銀萬兩，分給軍士之失業者，仍兼都元帥，立寨諸山，以扼宋兵。同列嫉整功，將謀陷之，整懼，請分帥潼川。七月，改潼川都元帥，宣課茶鹽以餉軍。四年五月，宋安撫高達、溫和進逼成都，整馳援之。宋兵聞賽存孝至，遁去。將搗潼川，又與整遇於錦江而敗。至元三年六月，遷昭武大將軍、南京路宣撫使。

四年十一月，入朝，進言：「宋主弱臣悖，立國一隅，今天啟混一之機。臣願效犬馬勞，先攻襄陽，撤其捍蔽。」廷議沮之。整又曰：「自古帝王，非四海一家，不為正統。聖朝有天下十七八，何置一隅不問，而自棄正統邪！」世祖曰：「朕意決矣。」五年七月，遷鎮國上將軍、都元帥。九月，偕都元帥阿術督諸軍，圍襄陽，城鹿門堡及白河口，為攻取計。率兵五萬，鈔略沿江諸郡，皆嬰城避其銳，俘人民八萬。六年六月，擒都統唐永堅。七年三月，築實心臺於漢水中流，上置弩砲，下為石囤五，以扼敵船。且與阿術計曰：「我精兵突騎，所當者破，惟水戰不如宋耳。奪彼所長，造戰艦，習水軍，則事濟矣。」乘驛以聞，制可。既還，造船五千艘，日練水軍，雖雨不能出，亦畫地為船而習之，得練卒七萬。八月，復築外圍，以遏敵援。

八年五月，宋帥範文虎遣都統張順、張貴，駕輪船，饋襄陽衣甲，邀擊，斬順，獨貴得入城。九月，升參知河南行中書省事。九年正月，加諸翼漢軍都元帥。襄陽帥呂文煥登城觀敵，整躍馬前曰：「君昧於天命，害及生靈，豈仁者之事！而又齷齪不能戰，取羞於勇者，請與君決勝負。」文煥不答，伏弩中整。三月，破樊城外郭，斬首二千級，擒裨將十六人。諜知文煥將遣張貴出城求援，乃分部戰艦，縛草如牛狀，傍漢水，綿亙參錯，眾莫測所用。九月，貴果夜出，乘輪船，順流下走，軍士覘知之，傍岸爇草牛如晝，整與阿術麾戰艦，轉戰五十里，擒貴於櫃門關，餘眾盡殺之。十一月，詔統水軍四萬戶。宋荊湖制置李庭芝以金印牙符授整漢軍都元帥、盧龍軍節度使，封燕郡王，為書，使永寧僧持送整所，期以間整。永寧令得之，驛以聞於朝，敕張易、姚樞雜問。適整至自軍，言宋怒臣畫策攻襄陽，故設此以殺臣，臣實不知。詔令整復書謂：「整受命以來，惟知督厲戎兵，舉垂亡孤城耳。宋若果以生靈為念，當重遣信使，請命朝廷，顧為此小數，何益於事！」時圍襄陽已五年，整計樊、襄脣齒也，宜先攻樊城。樊城人以柵蔽城，斬木列置江中，貫以鐵索。整言於丞相伯顏，令善水者斷木沉索，督戰艦趨城下，以回回砲擊之，而焚其柵。十年正月，遂破樊城，屠之。遣唐永堅入襄陽，諭呂文煥，乃以城降。上功，賜整田宅、金幣、良馬。

整入朝，奏曰：「襄陽破，則臨安搖矣。若將所練水軍，乘勝長驅，長江必皆非宋所有。」遂改行淮西樞密院事，駐正陽，夾淮而城，南逼江，斷其東西沖。十一年，升驃騎衛上將軍、行中書左丞。宋夏貴悉水軍來攻，破之於大人洲。十二年正月，詔整別將兵出淮南。整銳欲渡江，首將止之，不果行。丞相伯顏入鄂，捷至，整失聲曰：「首帥止我，顧使我成功後人，善作者不必善成，果然！」其夕，憤惋而卒，年六十三。贈龍虎衛上將軍、中書右丞，謚武敏。
