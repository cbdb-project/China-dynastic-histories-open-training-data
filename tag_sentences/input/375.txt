趙抃，字閱道，衢州西安人。進士及第，為武安軍節度推官。人有赦前偽造印，更赦而用者，法吏當以死。抃曰：「赦前不用，赦後不造，不當死。」讞而生之。知崇安、海陵、江原三縣，通判泗州。濠守給士卒廩賜不如法，聲欲變，守懼，日未入，輒閉門不出。轉運使檄抃攝治之，抃至，從容如平時，州以無事。

翰林學士曾公亮未之識，薦為殿中侍御史，彈劾不避權幸，聲稱凜然，京師目為「鐵面御史。」其言務欲朝廷別白君子小人，以謂：「小人雖小過，當力遏而絕之；君子不幸詿誤，當保全愛惜，以成就其德。」溫成皇后之喪，劉沆以參知政事監護，及為相，領事如初。抃論其當罷，以全國體。又言宰相陳執中不學無術，且多過失；宣徽使王拱辰平生所為及奉使不法；樞密使王德用、翰林學士李淑不稱職；皆罷去。吳充、鞠真卿、刁約以治禮院吏，馬遵、呂景初、吳中復以論梁適，相繼被逐。

抃言其故，悉召還。呂溱、蔡襄、吳奎、韓絳既出守，歐陽修、賈黯復求郡。抃言：「近日正人端士紛紛引去，侍從之賢如修輩無幾，今皆欲去者，以正色立朝，不能諂事權要，傷之者眾耳。」修、黯由是得留，一時名臣，賴以安焉。

請知睦州，移梓州路轉運使，改益州。蜀地遠民弱，吏肆為不法，州郡公相饋餉。抃以身帥之，蜀風為變。窮城小邑，民或生而不識使者，抃行部無不至，父老喜相慰，奸吏竦服。召為右司諫。內侍鄧保信引退兵董吉燒煉禁中，抃引文成、五利、鄭注為比，力論之。陳升之副樞密，抃與唐介、呂海、範師道言升之奸邪，交結宦，進不以道。章二十餘上，升之去位。抃與言者亦罷，出知虔州。虔素難治，抃御之嚴而不苛，召戒諸縣令，使人自為治。令皆喜，爭盡力，獄以屢空。嶺外仕者死，多無以為歸，抃造舟百艘，移告諸郡曰：「仕宦之家，有不能歸者，皆於我乎出。」於是至者相繼，悉授以舟，並給其道里費。召為侍御史知雜事，改度支副使，進天章閣待制、河北都轉運使。時賈昌朝以故相守魏，抃將按視府庫，昌朝使來告曰：「前此，監司未有按視吾藏者，恐事無比，若何？抃曰：「舍是，則他郡不服。」竟往焉。昌朝不悅。初，有詔募義勇，過期不能辦，官吏當坐者八百餘人。抃被旨督之，奏言：「河朔頻歲豐，故應募者少，請寬其罪，以俟農隙。」從之。坐者獲免，而募亦隨足。昌朝始愧服。加龍圖閣直學士、知成都，以寬為治。抃向使蜀日，有聚為妖祀者，治以峻法。及是，復有此獄，皆謂不免。抃察其亡他，曰：「是特酒食過耳。」刑首惡而釋餘人，蜀民大悅。會榮諲除轉運使，英宗諭諲曰：「趙抃為成都，中和之政也。」

神宗立，召知諫院。故事，近臣還自成都者，將大用，必更省府，不為諫官。大臣以為疑，帝曰：「吾賴其言耳，茍欲用之，無傷也。」及謝，帝曰：「聞卿匹馬入蜀，以一琴一鶴自隨，為政簡易，亦稱是乎？」未幾，擢參知政事。抃感顧知遇，朝政有未協者，必密啟聞，帝手詔褒答。

王安石用事，抃屢斥其不便。韓琦上疏極論青苗法，帝語執政，令罷之。時安石家居求去，抃曰：「新法皆安石所建，不若俟其出。」既出，安石持之愈堅。抃大悔恨，即上言：「制置條例司建使者四十輩，騷動天下。安石強辯自用，詆天下公論以為流俗，違眾罔民，順非文過。近者臺諫侍從，多以言不聽而去；司馬光除樞密，不肯拜。且事有輕重，體有大小。財利於事為輕，而民心得失為重；青苗使者於體為小，而禁近耳目之臣用舍為大。今去重而取輕，失大而得小，懼非宗廟社稷之福也。」奏入，懇乞去位，拜資政殿學士、知杭州，改青州，時京東旱蝗，青獨多麥，蝗來及境，遇風退飛，盡墮水死。

成都以戍卒為憂，遂以大學士復知成都。召見，勞之曰：「前此，未有自政府往者，能為朕行乎？」對曰：「陛下有言，即法也，奚例之問？」因乞以便宜從事。既至蜀，治益尚寬。有卒長立堂下，呼諭之曰：「吾與汝年相若，吾以一身入蜀，為天子撫一方。汝亦宜清謹畏戢以率眾，比戍還，得餘貲持歸，為室家計可也。」人喜轉相告，莫敢為惡，蜀郡晏然。劍州民私作僧度牒，或以為謀逆告，抃不師畀獄吏，以意決之，悉從輕比。謗者謂其縱逆黨，朝廷取具獄閱之，皆與法合。茂州夷剽境上，懼討乞降，乃縛奴將殺之，取血以受盟。抃使易用牲，皆歡呼聽命。

乞歸，越州。吳越大饑疫，死者過半。抃盡救荒之術，療病，埋死，而生者以全。下令修城，使得食其力。復徙杭，以太子少保致仕，而官其子屼提舉兩浙常平以便養。屼奉抃遍游諸名山，吳人以為榮。元豐七年，薨，年七十七。贈太子少師，謚曰清獻。

抃長厚清修，人不見其喜慍。平生不治貲業，不畜聲伎，嫁兄弟之女十數、他孤女二十餘人，施德煢貧，蓋不可勝數。日所為事，入夜必衣冠露香以告於天，不可告，則不敢為也。其為政，善因俗施設，猛寬不同，在虔與成都，尤為世所稱道。神宗每詔二郡守，必以抃為言。要之，以惠利為本。晚學道有得，將終，與屼訣，詞氣不亂，安坐而沒。宰相韓琦嘗稱抃真世人標表，蓋以為不可及雲。

