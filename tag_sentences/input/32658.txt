蘇味道，趙州欒城人。九歲能屬辭，與里人李嶠俱以文翰顯，時號「蘇李」。逮冠，州舉進士，中第。累調咸陽尉。吏部侍郎裴行儉才之，會征突厥，引管書記。裴居道為左金吾衛將軍，倩味道作章，攬筆而具，閑徹清密，當時盛傳。

延載中，以鳳閣舍人檢校侍郎、同鳳閣鸞臺平章事，歲餘為真。證聖元年，與張錫俱坐法系司刑獄。錫雖下吏，氣象自如，味道獨席地飯蔬，為危惴可憐者。武后聞，放錫嶺南，才降味道集州刺史。召為天官侍郎。聖歷初，復以鳳閣侍郎、同鳳閣鸞臺三品。更葬其親，有詔州縣治喪事。味道因役庸過程，遂侵毀鄉人墓田，蕭至忠劾之，貶坊州刺史。遷益州大都督府長史。張易之敗，坐黨附，貶眉州刺史。復還益州長史，未就道卒，年五十八，贈冀州刺史。

味道練臺閣故事，善占奏。然其為相，特具位，未嘗有所發明，脂韋自營而已。常謂人曰：「決事不欲明白，誤則有悔，摸棱持兩端可也。」故世號「摸棱手」。性友愛。其弟味元，味元嘗請托不遂，因慢折之，味道怡然不屑。所論著行於時。

豆盧欽望，雍州萬年人。祖寬，隋文帝外孫，為梁泉令。高祖定關中，與郡守蕭瑀率豪姓進款。擢累殿中監。子懷讓，尚萬春公主。詔寬用魏太和詔，去「豆」姓，著「盧」。貞觀中，遷禮部尚書、左衛大將軍，芮國公。卒，贈特進、並州都督，陪葬昭陵，謚曰定。復其舊姓。

欽望累官越州都督、司賓卿。長壽二年，拜內史，封芮國公。李昭德被罪，有司劾奏欽望阿順昭德不執正，附臣罔君，貶趙州刺史。入為司府卿，遷秋官尚書。中宗還東宮，拜太子宮尹。進文昌右相、同鳳閣鸞臺三品。罷為太子賓客。帝復位，擢尚書左僕射、平章軍國重事。欽望居宰相積十餘年，方易之、三思等怙勢宣烝，窺間王室，戮忠戚，觖冀非常，不能有所裁抑，獨謹身諄諄自全。進開府儀同三司，檢校安國相王府長史。卒，年八十，贈司空、並州大都督，陪葬乾陵，謚曰元。
