錢德洪，名寬，字德洪，後以字行，改字洪甫，餘姚人。王守仁自尚書歸里，德洪偕數十人共學焉。四方士踵至，德洪與王畿先為疏通其大旨，而後卒業於守仁。嘉靖五年舉會試，徑歸。七年冬，偕畿赴廷試，聞守仁訃，乃奔喪至貴溪。議喪服，德洪曰：「某有親在，麻衣布絰弗敢有加焉。」畿曰：「我無親。」遂服斬衰。喪歸，德洪與畿築室於場，以終心喪。十一年始成進士。累官刑部郎中。郭勛下詔獄，移部定罪，德洪據獄詞論死。廷臣欲坐以不軌，言德洪不習刑名。而帝雅不欲勛死，因言官疏，下德洪詔獄。所司上其罪，已出獄矣。帝曰：「始朕命刑官毋梏勛，德洪故違之，與勛不領敕何異。」再下獄。御史楊爵、都督趙卿亦在繫，德洪與講《易》不輟。久之，斥為民。德洪既廢，遂周遊四方，講良知學。時士大夫率務講學為名高，而德洪、畿以守仁高第弟子，尤為人所宗。德洪徹悟不如畿，畿持循亦不如德洪，然畿竟入於禪，而德洪猶不失儒者矩矱云。

穆宗立，復官，進階朝列大夫，致仕。神宗嗣位，復進一階。卒年七十九。學者稱緒山先生。

初，守仁倡道其鄉，鄰境從游者甚眾，德洪、畿為之首。其最初受業者，則有餘姚徐愛，山陰蔡宗袞、朱節及應良、盧可久、應典、董涷之屬。
