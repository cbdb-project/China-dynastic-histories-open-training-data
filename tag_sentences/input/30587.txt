馮盎，字明達，高州良德人，本北燕馮弘裔孫。弘不能以國下魏，亡奔高麗，遣子業以三百人浮海歸晉。弘已滅，業留番禺，至孫融，事梁為羅州刺史。子寶，聘越大姓洗氏女為妻，遂為首領，授本郡太守，至盎三世矣。

隋仁壽初，盎為宋康令，潮、成等五州獠叛，盎馳至京師，請討之。文帝詔左僕射楊素與論賊形勢，素奇之，曰：「不意蠻夷中乃生是人！」即詔盎發江、嶺兵擊賊，平之，拜漢陽太守。從煬帝伐遼東，遷左武衛大將軍。隋亡，奔還嶺表，嘯署酋領，有眾五萬。番禺、新興名賊高法澄、洗寶徹等受林士弘節度，殺官吏，盎率兵破之。寶徹兄子曰智臣，復聚兵拒戰，盎進討，兵始合，輒釋胄大呼曰：「若等識我耶？」眾委戈，袒而拜，賊遂潰，擒寶徹、智臣等，遂有番禺、蒼梧、硃崖地，自號總管。或說盎曰：「隋季崩蕩，海內震騷，唐雖應運，而風教未孚，嶺越無所系屬。公克平二十州，地數千里，名位未正，請南越王號。」盎曰：吾居越五世矣，牧伯惟我一姓，子女玉帛吾有也，人生富貴，如我希矣。常恐忝先業，尚自王哉？」

武德五年，始以地降，高祖析為高、羅、春、白、崖、儋、林、振八州，授盎上柱國、高州總管，封越國公。拜其子智戴為春州刺史，智彧為東合州刺史。盎徙封耿。貞觀初，或告盎叛，盎舉兵拒境。太宗詔右武衛將軍藺暮發江淮甲卒將討之，魏徵諫曰：「天下初定，創夷未復，大兵之餘，疫癘方作，且王者兵不宜為蠻夷動，勝之不武，不勝為辱。且盎不及未定時略州縣，搖遠夷，今四海已平，尚何事？反未狀，當懷之以德，盎懼，必自來。」帝乃遣散騎常侍韋叔諧喻盎，盎遣智戴入侍。帝曰：「征一言，賢於十萬眾。」時暮兵已出，欲遂有功，遣副將上盎可擊狀，帝不許，罷之。

五年，盎來朝，宴賜甚厚。俄而羅、竇諸洞獠叛，詔盎率眾二萬為諸軍先鋒。賊據險不可攻，盎持弩語左右曰：「矢盡，勝負可知矣。」發七矢斃七人，賊退走，盎縱兵乘之，斬首千餘級。帝詔智戴還慰省，賞予不可計，奴婢至萬人。盎善為治，閱簿最，擿奸伏，得民歡心。卒，贈左驍衛大將軍、荊州都督。

