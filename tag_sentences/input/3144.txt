張孝祥，字安國，歷陽烏江人。讀書過一目不忘，下筆頃刻數千言，年十六，領鄉書，再舉冠里選。紹興二十四年，廷試第一。時策問師友淵源，秦塤與曹冠皆力攻程氏專門之學，孝祥獨不攻。考官已定塤冠多士，孝祥次之，曹冠又次之。高宗讀塤策皆秦檜語，於是擢孝祥第一，而塤第三，授承事郎、簽書鎮東軍節度判官。諭宰相曰：「張栻孝祥詞翰俱美。」

先是，上之抑塤而擢孝祥也，秦檜已怒，既知孝祥乃祁之子，祁與胡寅厚，檜素憾寅，且唱第後，曹泳揖孝祥於殿庭，以請婚為言，孝祥不答，泳憾之。於是風言者誣祁有反謀，系詔獄。會檜死，上郊祀之二日，魏良臣密奏散獄釋罪，遂以孝祥為秘書省正字。故事，殿試第一人，次舉始召，孝祥第甫一年得召由此。

初對，首言乞總攬權綱以盡更化之美。又言：「官吏忤故相意，並緣文致，有司觀望鍛煉而成罪，乞令有司即改正。」又言：「王安石作《日錄》，一時政事，美則歸己。故相信任之專，非特安石。臣懼其作《時政記》，亦如安石專用己意，乞取已修《日歷》詳審是正，黜私說以垂無窮。」從之。

遷校書郎。芝生太廟，孝祥獻文曰《原芝》，以大本未立為言，且言：「芝在仁宗、英宗之室，天意可見，乞早定大計。」遷尚書禮部員外郎，尋為起居舍人、權中書舍人。

初，孝祥登第，出湯思退之門，思退為相，擢孝祥甚峻。而思退素不喜汪澈，孝祥與澈同為館職，澈老成重厚，而孝祥年少氣銳，往往陵拂之。至是澈為御史中丞，首劾孝祥奸不在廬杞下，孝祥遂罷，提舉江州太平興國宮，於是湯思退之客稍稍被逐。

尋除知撫州。年未三十，蒞事精確，老於州縣者所不及。孝宗即位，復集英殿修撰，知平江府。事繁劇，孝祥剖決，庭無滯訟。屬邑大姓並海囊橐為奸利，孝祥捕治，籍其家得穀粟數萬。明年，吳中大饑，迄賴以濟。

張浚自蜀還朝，薦孝祥，召赴行在。孝祥既素為湯思退所知，及受浚薦，思退不悅。孝祥入對，乃陳「二相當同心戮力，以副陛下恢復之志。且靖康以來惟和戰兩言，遺無窮禍，要先立自治之策以應之。」復言：「用才之路太狹，乞博採度外之士以備緩急之用。」上嘉之。

除中書舍人，尋除直學士院兼都督府參贊軍事。俄兼領建康留守，以言者改除敷文閣待制，留守如舊。會金再犯邊，孝祥陳金之勢不過欲要盟。宣諭使劾孝祥落職，罷。

復集英殿修撰、知靜江府、廣南西路經略安撫使，治有聲績，復以言者罷。俄起知潭州，為政簡易，時以威濟之，湖南遂以無事。復待制，徙知荊南、荊湖北路安撫使。築寸金堤，自是荊州無水患，置萬盈倉以儲諸漕之運。

請祠，以疾卒，孝宗惜之，有用才不盡之嘆。進顯謨閣直學士致仕，年三十八。

孝祥俊逸，文章過人，尤工翰墨，嘗親書奏札，高宗見之，曰：「必將名世。」但渡江初，大議惟和戰，張浚主復仇，湯思退祖秦檜之說力主和，孝祥出入二人之門而兩持其說，議者惜之。
