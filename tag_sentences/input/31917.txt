裴寂，字玄真，蒲州桑泉人。幼孤，兄鞠之。年十四，補郡主簿。及長，偉容貌，涉知書傳。隋開皇中，調左親衛。家貧，徙步走京師，過華山祠，祈神自卜，夜夢老人謂曰：「君年逾四十當貴。」

大業中，為齊州司戶參軍，歷侍御史，晉陽宮副監。唐公雅與厚，及留守太原，契分愈密，至蒲酒通晝夜。秦王與劉文靜方建大計，未敢白公，以寂最厚善，乃同私錢數百萬餉龍山令高斌廉，俾與寂博，陽不勝，寂得進多，大喜，日滋暱。太宗以情告之，許諾。寂嘗以宮人侍唐公，恐事發誅，閑飲酣，乃白秦王將舉兵狀，因言：「今盜遍天下，城闔外即戰場，雖徇小節，猶不脫死。若舉義師，不特免禍，且就大功。」唐公然所計。兵起，寂進宮女五百，米九百萬斛，雜彩五萬段，鎧四十萬首。

大將軍府建，為長史。下臨汾，封聞喜縣公。至河東，屈突通未下，而三輔豪傑多歸者。唐公欲先取京師，恐通掎其後，猶豫未決，寂說曰：「今通據蒲關，未下而西，我腹背支敵，敗之符也。不若破通而後趨京師。」秦王曰：「不然。兵尚權，權利於速。今乘機度河以奪其心。且關中群盜處處屯結，疑力相杖，易以招懷，撫而有之，眾附兵強，何向不克。通自守賊耳，庸能患我？一失其機，勝負未可計也。」唐公兩從之，留兵圍蒲，而遣秦王入關。長安平，賜寂田千頃、甲第一區，物四萬段，遷大丞相府長史，進魏國公，邑三百戶。

隋帝禪位，公固讓，寂開陳符命以勸，又督太常具儀、撰日。唐公即位，曰：「使我至此者，公也。」拜尚書右僕射，賜服玩不貲，詔尚食日給御膳，視朝必引與同坐，入閤則延臥內，言無不從，呼為裴監，不名也，貴震當世。

武德二年，劉武周寇太原，守將數困，寂請行，授晉州道行軍總管討賊，以便宜決事。賊將宋金剛據介州，寂屯度索原，賊埭水上流，寂徙屯，為賊所搏，兵大潰，死亡略盡。寂晝夜馳抵平陽，鎮戍皆沒。上書謝罪，高祖薄其過，下詔慰諭，俾留撫河東。寂無它才，惟飛檄郡縣，促入屯壘相保贅，焚積聚，人益惴駭思亂。夏人呂崇茂殺其令，反，為賊守，寂攻之，復為所敗。召還，帝責讓良久，以屬吏，俄釋之，遇待如初。

帝每巡幸，必委以居守。麟州刺史韋雲起告寂反，按訊無狀，帝謂曰：「朕有天下，公推轂成之也，容有貳哉？所以訊吏，欲天下人信公不反耳。」詔三貴妃齎玉食寶器宴其家，經宿去。帝嘗從容誇語曰：「前王多興細微，間關行陣而後成功。我家隴西舊族，世姻婭帝室，一呼倡義，不三月有天下，公復華胄，職宦光顯，非劉季亭長、蕭曹刀筆吏比也。我與公無愧焉。」四年，改鑄錢，賜一爐得自鑄。又聘其女為趙王元景妃。遷左僕射。帝置酒含章殿，歡甚，寂頓首曰：「始陛下發太原，約天下已定，許上印綬。今四海妥安，願賜骸骨歸田里。」帝泣下曰：「未也，要當相與老爾。公為宗臣，我為太上皇，逍遙晚歲，不亦善乎！」九年，冊拜司空，遣尚書員外郎日一人直第。貞觀初，太宗親郊，命寂與長孫無忌升金輅，寂辭，帝曰：「公有佐命勛，無忌宣力王室，非二人誰可參乘者？」遂同載歸。

浮屠法雅坐妖言，辭連寂，坐免官，削封邑半，歸故郡。寂請留京師，帝讓曰：「公勛不稱位，徙以恩澤居第一。武德之政，間或弛紊，職公為之。今歸掃墳墓，尚何辭？」寂遂歸。未幾，汾陰狂男子謂寂奴曰：「公有天分。」監奴白寂，寂惶懼不敢聞，遣監奴殺所言者。奴盜寂封邑錢百萬，寂捕急，遂上變。帝怒曰：「寂有死罪四：為三公，與妖人游，一也；既免官，乃恚稱國家之興皆其所謀，二也；匿妖人言不奏，三也；專殺以滅口，四也。我戮之非無辭。」議者多請貸，乃放靜州。會山羌反，或言劫寂為主。帝曰：「國家於寂有恩，必不爾。」既而寂率家僮破賊。帝念寂功，詔入朝，會卒，年六十。贈相州刺史、工部尚書、河東郡公。