宋慶，字祝三，山東萊州人。家貧落魄，聞同裏宮國勛知亳州，往依為奴。亳捻孫之友偽就撫，慶察其意叵測，請擊之。國勛壯其志，署為州練長。之友降，遂接統其眾，號奇勝營，薦授千總。自是守宿州，剿豫匪，釋鳳陽圍，保徐、泗後路。逾三歲，擢至總兵，賜號毅勇巴圖魯。既貴，過亳，謁所主，仍易僕廝服，執事上禮益恭，人傳為美談。

同治改元，唐訓方撫安徽，裁臨淮軍，而以三營屬慶，毅軍自此始。三年，苗沛霖圍蒙城，慶絕其餉道。會僧格林沁軍至，轟擊之，寇宵遁。苗酋死，慶為安撫餘眾，自壽州正陽關所蒞皆下。兩淮告寧，調赴豫。時張曜為翼長，慶往訪，詳詢地勢寇情。曜喜曰：「諸將無問及此者，君來，豫之福也！」遂與交驩。明年，授南陽鎮總兵。無何，曹州賊勢熾，慶被困鄧州刁河店，會糧罄，勢且不敵。乃令部將馬玉昆率壯士三百，潛出立營通饋運，軍氣復振，寇乃解去。已而張總愚決河圖北犯，慶據堤迎擊，敗之，西走；而任柱、賴文光復竄豫，湘軍將劉松山助慶軍盡驅入楚疆，豫略平。巡撫李鶴年因增練兩大軍，令曜領嵩武軍，而以毅軍專屬慶。六年，與曜扼黃河，蹙捻至山東，聚而殲之。論功，賞黃馬褂，更勇號格洪額。時總愚南擾河津，偪解州，詔慶與曜分守河北。逾歲，捻竄畿疆，慶率師入衛，轉戰雄、任、祁、高間，與諸軍大破之，總愚赴水死。予二等輕車都尉，授湖南提督。

八年，左宗棠西征，慶引兵從，抵神木，再戰再捷。明年秋，命參哈、寧剿匪事，旋移督西川，皆在軍遙領。十三年，河、狄撫回閃殿臣叛，楚軍戰失利。時慶駐涼州，奉檄往援。三日馳五百餘里，抵沙泥站，眾縛其渠以獻，誅之，事遂定。光緒元年，師還。六年，徙防旅順，十餘年，軍容稱盛。醇賢親王奕譞被命巡閱，嘆為諸軍冠，親解袍服贈之。兩宮眷遇優渥，加太子少保、尚書銜。

二十年，中日失和，慶統毅軍發於旅順，與諸軍期會東邊九連城。軍未集而平壤已失，廷旨罷總統葉志超，以慶代之。慶與諸將行輩相若，驟稟節度，多不懌，以故諸軍七十餘營散無有紀。又坐守江北一月，以待日軍過義州，慶頓中路九連城，嚴戒備。日軍渡鴨綠江，戰失利，直趨鳳凰城，退扼大高嶺。旅順圍亟，朝命聶士成守之，敕慶往援。頓蓋平，屢搗金州不得進，而旅順已失。慶退守熊岳，自請治罪，被宥。未幾，復州又失。日軍西陷海城，慶亟赴之，擊敵感王寨。前軍方勝，後隊訛傳敵拊背，駭潰，復退守田莊臺，遼陽益危。慶凡五攻城弗能拔，朝廷思倚湘軍，命慶與吳大澂佐劉坤一軍。慶率徐邦道、馬玉昆兵萬二千人頓太平山，戰卻之，大澂敗入關。慶方以三萬人駐營口，聞警，還扼遼河北岸；而日軍盡以所獲砲列南岸猛攻，慶軍潰而西，於是遼河以東盡為日有矣。詔褫職留任。

二十四年，徙守山海關，入覲，釋處分。和議成，留豫軍三十營屬之，賜名武衛左軍，駐錦州。二十八年，卒，晉封三等男，予建祠，謚忠勤。子天傑，五品京堂，襲爵。

慶從戎久，年幾八十，短衣帕首，躞蹀冰雪中，與士卒同甘苦，人以為難云。
