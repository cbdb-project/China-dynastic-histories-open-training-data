宇文融，京兆萬年人，隋平昌公弼裔孫。祖節，明法令，貞觀中，為尚書右丞，謹幹自將。江夏王道宗以事請節，節以聞，太宗喜，賚絹二百，勞之曰：「朕比不置左右僕射，正以公在省耳。永徽初，遷黃門侍郎、同中書門下三品，代於志寧為侍中。坐房遺愛友善，貶桂州，卒。

融明辯，長於吏治。開元初，調富平主簿。源乾曜、孟溫繼為京兆，賢其人，厚為禮。時天下戶版刓隱，人多去本籍，浮食閭里，詭脫繇賦，豪弱相並，州縣莫能制。融由監察御史陳便宜，請校天下籍，收匿戶羨田佐用度。玄宗以融為覆田勸農使，鉤檢帳符，得偽勛亡丁甚眾。擢兵部員外郎，兼侍御史。融乃奏慕容琦、韋洽、裴寬、班景倩、庫狄履溫、賈晉等二十九人為勸農判官，假御史，分按州縣，括正丘畝，招徠戶口而分業之。又兼租地安輯戶口使。於是諸道收沒戶八十萬，田亦稱是。歲終，羨錢數百萬緡。帝悅，引拜御史中丞。然吏下希望融旨，不能無擾，張空最，務多其獲，而流客頗脫不止。初，議者以生事，沮詰百端，而帝意向之，宰相源乾曜等佐其舉。又集群臣大議，公卿雷同不敢異，唯戶部侍郎楊瑒以為籍外取稅，百姓困弊，得不酬失。瑒坐左遷。融乃自請馳傳行天下，事無巨細，先上勸農使，而後上臺省，臺省須其意，乃行下。融所過，見高年，宣天子恩旨，百姓至有感涕者。使還言狀，帝乃下詔：「以客賦所在，並建常平倉，益貯九穀，權發斂；官司勸作農社，使貧富相恤。凡農月，州縣常務一切罷省，使趨刈獲。流亡新歸，十道各分官屬存撫，使遂厥功。復業已定，州縣季一申牒，不須挾名。」

中書令張說素惡融，融每建白，說輒引大體廷爭。融揣說不善，欲先事中傷之。張九齡謂說曰：「融新用事，辯給多詐，公不可以忽。」說曰：「狗鼠何能為！」會帝封太山還，融以選限薄冬，請分吏部為十銓。有詔融與禮部尚書蘇頲、刑部尚書韋抗、工部尚書盧從願、右散騎常侍徐堅、薄州刺史崔琳、魏州刺史崔沔、荊州長史韋虛心、鄭州刺史賈曾、懷州刺史王丘分總，而不得參事，一決於上。融奏選事，說屢卻之，融怒，乃與御史大夫崔隱甫等廷劾說引術士解禱及受賕，說由是罷宰相。融畏說且復用，訾詆不已。帝疾其黨，詔說致仕，放隱甫於家，出融為魏州刺史。

方河北大水，即詔領宣撫使，俄兼檢校汴州刺史、河南北溝渠堤堰決九河使。又建請墾九河故地為稻田，權陸運本錢，收其子入官。興役紛然，而卒無成功。入為鴻臚卿，兼戶部侍郎。明年，進黃門侍郎、同中書門下平章事。融曰：「使吾執政得數月久，天下定矣。」乃薦宋璟為右丞相，裴耀卿為戶部侍郎，許景先為工部侍郎，當時長其知人。而性卞急，少所推下。既居位，日引賓客故人與酣飲。然而神用警敏，應對如響，雖天子不能屈。信安王禕節度朔方，融畏其權，諷侍御史李宙劾奏之。禕密知，因玉真公主、高力士自歸。翌日，宙通奏，帝怒，罷融為汝州刺史。居宰相凡百日去，而錢穀亦自此不治。帝思之，讓宰相曰：「公等暴融惡，朕既罪之矣，國用不足，將奈何？」裴光庭等不能對，即使有司劾融交不逞，作威福，其息受贓饋狼藉，乃貶融平樂尉。歲餘，司農發融在汴州紿隱官息錢巨萬，給事中馮紹烈深文推證，詔流於嚴州。道廣州。遷延不行，為都督耿仁忠所讓，惶恐上道，卒。

初，融廣置使額以侈上心，百姓愁恐。有司浸失職，自融始。帝猶思其舊功，贈臺州刺史。其後言利得幸者踵相躡，皆本於融云。
