邊居誼，隨人也。初事李庭芝，積戰功至都統制。咸淳十年，以京湖制置帳前都統守新城。居誼善御下，得士心，凡戰守之具，治之皆有法。

大兵至沙陽，守將王大用不降，麾兵攻城，破之，執大用。呂文煥至新城，意其小壘可不攻而破，居誼率舟師拒之，文煥列沙陽所斬首招降，不從。明日，縛大用至壁下，使呼曰：「邊都統急降，不然禍即至矣。」居誼不答。又射榜檄入壁中，居誼曰：「吾欲與呂參政語耳。」文煥聞之，以為居誼降己也，馳馬至，伏弩亂發，中文煥者三，並中其馬，馬僕，幾鉤得之，眾挾文煥以他馬奔走。越二日，總制黃順挾一人開東門走出降。明日，使順來招之，居誼曰：「若欲得新城邪？吾誓以死守此，何可得也。」順又呼其部曲，部曲欲縋城出，居誼悉驅以入，當門斬之。文煥乃麾兵攻城，以火具卻之，旋蟻附而上。居誼乃取其家金盡散將士，往來督戰。會暮，破侵漢樓，樓火延毀民居，居誼度力不支，走還第，拔劍自殺，不殊，赴火死。丞相伯顏壯其勇，購得其尸燼中，觀之。事聞，贈利州觀察使，立廟死所。
