杜審言，字必簡，襄州襄陽人，晉征南將軍預遠裔。擢進士，為隰城尉。恃才高，以傲世見疾。蘇味道為天官侍郎，審言集判，出謂人曰：「味道必死。」人驚問故，答曰：「彼見吾判，且羞死。」又嘗語人曰：「吾文章當得屈、宋作衙官，吾筆當得王羲之北面。」其矜誕類此。

累遷洛陽丞，坐事貶吉州司戶參軍。司馬周季重、司戶郭若訥構其罪，系獄，將殺之。季重等酒酣，審言子並年十三，袖刃刺季重於坐，左右殺並。季重將死，曰：「審言有孝子，吾不知，若訥故誤我。」審言免官，還東都。蘇頲傷並孝烈，志其墓，劉允濟祭以文。

後武后召審言，將用之，問曰：「卿喜否？」審言蹈舞謝，後令賦《歡喜詩》，嘆重其文，授著作佐郎，遷膳部員外郎。神龍初，坐交通張易之，流峰州。入為國子監主簿、修文館直學士，卒。大學士李嶠等奏請加贈，詔贈著作郎。

初，審言病甚，宋之問、武平一等省候何如，答曰「甚為造化小兒相苦，尚何言？然吾在，久壓公等，今且死，固大慰，但恨不見替人」云。少與李嶠、崔融、蘇味道為文章四友，世號「崔、李、蘇、杜」。融之亡，審言為服緦云。

從祖兄易簡，九歲能屬文，長博學，為岑文本所器。擢進士，補渭南尉。咸亨初，歷殿中侍御史。嘗道遇吏部尚書李敬玄，不避，敬玄恨，召為考功員外郎屈之。而侍郎裴行儉與敬玄不平，故易簡上書言敬玄罪，敬玄曰：「襄陽兒輕薄乃爾。」因奏易簡險躁，高宗怒，貶開州司馬。
