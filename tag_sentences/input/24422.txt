列傳第二百三十五叛臣中 

◎叛臣中○李全上

李全者，濰州北海農家子，同產兄弟三人。全銳頭蜂目，權譎善下人，以弓馬趫捷，能運鐵槍，時號「李鐵槍」。

初，大元兵破中都，金主竄汴，賦斂益橫，遺民保岩阻思亂。於是劉二祖起泰安，掠淄、沂。二祖死，霍儀繼之。彭義斌、石珪、夏全、時青、裴淵、葛平、楊德廣、王顯忠等附之。楊安兒起，掠莒、密，展徽、王敏為謀主，母舅劉全為帥，汲君立、王琳、閻通、董友、張正忠、孫武正等附之，餘寇蜂起。大元兵至山東，全母及其兄死焉。全與仲兄福聚眾數千，劉慶福、國安用、鄭衍德、田四、于洋、洋弟潭等咸附之。

大元兵退，金乃遣完顏霆為山東行省，黃摑為經曆官，將花帽軍三千討之，敗安兒於闌頭滴水，斷其南路。安兒輕舸走即墨，金人募其頭千金，舟人斬以獻。安兒無子，從子友偽稱「九大王」，不閑軍務。安兒妹四娘子狡悍善騎射，劉全收潰卒奉而統之，稱曰「姑姑」，眾尚萬餘，掠食至磨旗山，全以其眾附，楊氏通焉，遂嫁之。全合軍與霆戰，又敗。霆驍將張惠望見全，躍馬赴之，槍及全，若有縶其馬足而止者。全得收餘眾保東海，劉全分軍駐固上。霍儀攻沂州不下，霆自清河出徐州，斬儀，潰其眾。彭義斌歸李全。黃摑者，即阿魯達。霆即李二措，賜姓完顏。惠號「賽張飛」，燕俠士也。此數人者，出沒島固，寶貨山委而不得食，相率食人。

有沈鐸者，鎮江武鋒卒也，亡命盜販山陽，誘致米商，斗米輒售數十倍，知楚州應純之償以玉貨，北人至者輒舍之。又說純之以歸銅錢為名，弛度淮之禁，來者莫可遏。安兒之未敗也，有意歸宋，招禮宋人。定遠民季先者，嘗為大俠劉祐家廝養，隨祐部綱客山陽，安兒見而說之，處以軍職。安兒死，先至山陽，寅緣鐸得見純之，道豪傑願附之意。時江、淮制置李玨、淮東安撫崔與之皆令純之沿江增戍，恐不能禦，乃命先為機察，諭意群豪；敘復鐸為武鋒軍副將，辟楚州都監，與高忠皎各集忠義民兵，分二道攻金。先遂以李全五千人附忠皎，合兵攻克海州，糧援不繼，退屯東海。全分兵襲破莒州，禽金守蒲察李家，別將于洋克密州，兄福克青州，始授全武翼大夫、京東副總管。純之見北軍屢捷，密聞於朝，謂中原可復。時頻歲小稔，朝野無事，丞相史彌遠鑒開禧之事，不明招納，密敕玨及純之慰接之，號「忠義軍」，就聽節制。於是有旨依武定軍生券例，放錢糧萬五千人，名「忠義糧」。於是東海馬良、高林、宋德珍等萬人輻湊漣水，鐸納之，全與劉全俱起羨心焉。

嘉定十一年五月己丑，全軍至漣水，邀先白事楚城，取器甲金穀，議再攻海州，純之厚勞全金玉器用及其下有差。六月，全圍海城，金經略阿不罕、納不刺等固守不下。七月，合鄆、單、邳、徐兵來援，全與戰於高橋，不勝，退守石秋，分兵襲密州，禽黃摑，械至楚城。是冬，徙屯淮陰之龜山。

十二年，山東來歸者不止，權楚州梁丙無以贍。先懇丙請預借兩月，然後帥所部五千並良等萬人往密州就食，不許；請速遣全代領其眾，又不許。丙以石珪權軍務，珪乃奪運糧之舟，二月庚辰，率軍二萬度淮大掠。丙調王顯臣、高友、趙邦永以兵逆之，至南度門，顯臣敗，友、邦永遇珪，下馬與作山東語，皆不復戰。丙窘，乃遣全出諭之。時金人圍淮西急，馬司都統李慶宗戍濠，出戰，喪騎三千，珪及張春皆有亡失。帥司調全與先、珪軍援盱眙。全亦欲自試，親往東海點軍赴之。癸亥，遇金人於嘉山，戰小捷。三月，先軍進駐天長，全進駐盱眙，鼎立以待金人。乙酉，全至渦口，值金將乞石烈牙吾答名「盧鼓槌」者將濟，全與其將鹿仙掩之，金兵溺淮者數千，俘獲甚眾。壬辰，與阿海戰於化陂湖，大捷，殺金數將，得其金牌，追至曹家莊而還。三圍俱解，全喪失亦眾。阿海者，金所謂四駙馬也。全進達州刺史，妻楊氏封令人。

六月，金元帥張林以青、莒、密、登、萊、濰、淄、濱、棣、寧海、濟南十二州來歸。始，林心存宋，及摑敗，意決而未能達。會全還濰州上塚，揣知林意，乃薄兵青州城下，陳說國家威德，勸林早附。林恐全誘己，猶豫未納。全約挺身入城，惟數人從，林乃開門納之，相見甚歡，謂得所托，置酒結為兄弟。全既得林要領，附表奉十二州版籍以歸。表辭有云：「舉諸七十城之全齊，歸我三百年之舊主。」表，馮垍所作也。秋，授林武翼大夫、京東安撫兼總管，其餘授官有差。進全廣州觀察使、京東總管，劉慶福、彭義斌皆為統制，增放二萬人錢糧，徙屯楚州。先是，制置使賈涉以朝命督戰，許殺金太子者，賞節度使；殺親王，承宣使；殺駙馬，觀察使。全致所得金牌於涉，云殺四駙馬所獲者。涉上於朝，乞如約賞之，故全有是受，而四駙馬實不死也。

十一月，大雨雪，淮冰合。全請於制府曰：「每恨泗州阻水，今如平地矣，請取東西城自效。」制府遣就盱眙劉卓議，卓集諸將燕全，時青、夏全咸願以長槍三千人從。夜半度淮，潛向泗之東城，將踏濠冰傅城下，掩金人不備。俄城上荻炬數百齊舉，遙謂曰：「賊李三！汝欲偷城耶？」天黑，故以火燭之。全知有備，引去。

十三年，趙拱以朝命諭京東，過青厓固，嚴實求內附。拱與定約，奉實款至山陽，舉魏、博、恩、德、懷、衛、開、相九州來歸。涉再遣拱往諭，配兵二千，全亦請往，涉不能止，乃帥楚州及盱眙忠義萬餘人以行。拱說全曰：「將軍提兵度河，不用而歸，非示武也，今乘勢取東平，可乎？」於是全合林軍得數萬，襲東平之城南。金參政蒙古剛帥眾守東平，全以三千人金銀甲、赤幟，繞濠躍馬索戰。時大暑，全見城阻水，矢石不能及，乃與林夾汶水而砦，中通浮梁來往。一夕，汶水溢，漂大木，斷浮梁，全首尾幾絕，蓋金人堰汶水而決之也。詰旦，金騎兵三百奄至，全欣然上馬，帥帳前所有騎赴之，殺數人，奪其馬，逐北抵山谷。上有龍虎上將軍者，貫銀甲，揮長槊，盛兵以出，旁有繡旗女將馳槍突鬥。會諸將至，拔全以出，乃退保長清縣，精銳喪失太半，統制陳孝忠死焉。林兵還青州。全所攜鎮江軍五百人多怨憤，全乃分隸拱，使先歸，而以餘眾道滄州，假鹽利以慰贍之。龍虎上將軍者，東平副帥幹不搭；女將者，劉節使女也。

全至楚州，屬召先赴行在。全自渦口之捷，有輕諸將心，獨先嘗策戰勳，威望不下己，患之。乃陰結制帥所任吏莫凱，使譖先，先卒，全喜而心益貳。涉乘先死，欲收其軍，輟統制陳選往漣水以總之。先黨裴淵、宋德珍、孫武正及王義深、張山、張友拒而不受，潛迎石珪於盱眙，奉為統帥。珪道楚城，涉不知覺，及選還，涉恥之，乃謀分珪軍為六，請於朝，出修武、京東路鈐轄印告各六授淵等，使之分統，謂可散其縱。淵等陽受命，涉即聞於朝，謂六人已順從，珪無能為矣。其後有教令皆不納，然後知淵等猶主珪，涉恐甚。全結府吏伺知之，乃見涉，請討珪，涉未有處。議者請以全軍布南度門，移淮陰戰艦陳於淮岸，以示珪有備，然後命一將招珪軍，來者增錢糧，不至罷支，眾心一散，珪黨自離。涉用其策，珪技果窮。珪素通好於大元，至是殺淵而挾武正、德珍與其謀主孟導歸大元。漣水軍未有所屬，全求並將之。客有請以附淮將者，曰：「使南將主北軍，則淮、楚為一。」涉然之，且曰：「先在時有三千虛籍，今當遣明亮核實，因可省費。」全聞之即獻計曰：「全若朝將此軍，夕與核除虛籍。」因卑辭獻珍具以自結，涉不能卻，遂以付全。翼日，復命曰：「初謂有虛額，昨夕細點，萬五千人之外尚溢十數名。」涉始悟全見紿，他日議更遣幕屬點之。吏亟報全，全忽狀白涉：「昨夕三鼓，漣水告警，云金人萬餘在邳州。全思漣水去邳咫尺，既無險阻，城壁復弊，一被攻劫，則直臨淮面，罪在全矣。深夜不敢驚制使，已調七千人迎敵矣。」涉知全詐，因寢點軍之議。全又白制府請於朝，以劉全為總管駐揚州，分數千兵從之，而將其眾。十一月丁未，全遊金山，作佛事，以薦國殤。知鎮江府喬行簡方舟逆之，大合樂以饗之。總領程覃迭為主禮，務訁誇北人以繁盛。全請所狎娼，覃不與，全歸，語其徒曰：「江南佳麗無比，須與若等一到。」始造舭達舟，謀爭舟楫之利焉。

十四年正月，金人將南來，全請於涉，欲與劉卓共圖泗州，以伐其謀，涉許之。全兵至盱眙度淮，攻克泗州之西城，入城布守。卓徙盱眙芻粟以實之，防城之具俱撤以往，為必守之計。未幾，盧鼓槌來取西城，全盛兵出戰，大敗，統制賴興死，全閉城自守。明日復戰，不勝，全遁歸，資糧器械悉以委敵。金人既陷蘄州，扈再興、趙範及其弟葵邀擊於天長。全隨行襲金人後，謁而賀曰：「二監軍已立大功，乞以餘寇付全追之。」然全追之不甚力，亦以是進承宣使。

十五年二月，卓再取西城，盧鼓槌背城力戰，戒惠必獲全，不獲則斬。惠數嘗敗全於山東，而不能獲，每歎曰：「天假此賊，事未可量。」及聞盧鼓槌言，自度進未必獲，退復受戮，即陳躍馬奔全壁，棄所執兵請降。全掖而起之，相與歡甚。不數日，惠戲下數千人皆潛至，全與惠歸，請於制置司官之，令自總一軍。

膠西當登、寧海之衝，百貨輻湊，全使其兄福守之，為窟宅計。時互市始通，北人尤重南貨，價增十倍。全誘商人至山陽，以舟浮其貨而中分之，自淮轉海，達於膠西。福又具車輦之，而稅其半，然後從聽往諸郡貿易，車、夫皆督辦於林，林不能堪。林財計仰六鹽場，福恃其弟有大造於林，又欲分其半，林許福恣取鹽，而不分場。福怒曰：「若背恩耶？待與都統提兵取若頭爾！」林懼，訴於制置司。涉密召林戲下問之，福伏兵於途以伺，林覺不追。於是李馬兒說林歸大元，福狼狽走楚州。冬，加全招信軍節度。林猶遺涉書詆全，明己非叛。涉以咎全，全請為朝廷取之，乃提師駐海州以迫林。涉間道遣黥胥王翊、閻瓊勞林，林泣涕道其故。翊歸，全使人殺諸塗。全攻林急，林走，全遂入青州。

十六年二月，涉勸農出郊，暮歸入門，忠義軍遮道，涉使人語楊氏，楊氏馳出門，佯怒忠義而揮之，道開，涉乃入城。自是以疾求去甚力。五月被召。卒。秋，全新置忠義軍籍。初，涉屯鎮江副司八千人於城中，翟朝宗統之；分帳前忠義萬人，屯五千城西，趙邦永、高友統之；屯五千淮陰，王暉及於潭統之，所以制北軍也。全輕鎮江兵，且以利啖其統制陳選及趙興，使不為己患；唯忌帳前忠義，乃數稱高友等勇，遇出軍必請以自隨，涉不許。全每燕戲下，並召涉帳前將校，帳前亦願隸焉，然未能合也。及丘壽邁攝帥事，全忽請曰：「忠義烏合，尺籍鹵莽。莫若別置新籍，一納諸朝，一申制閫，一留全所，庶功過有考，請給無弊。」壽邁善而諾之。全乃合帳前忠義悉籍之，盡統其軍，時人莫悟。

十一月，許國自武階換朝議大夫、淮東安撫制置使，命下，聞者驚異。先是，國奉祠家食，數言全必反，欲傾涉而代之。會召國奏事，國疏全奸謀甚深，反狀已著，非有豪傑不能消弭，蓋自鬻也。至是，喬行簡為吏部侍郎，上疏論國望輕，不宜帥淮，不報。山陽參幕徐晞稷雅意開閫，及聞國用，晞稷闕望，乃譽國奏注釋以寄全，全得報，不樂。是冬，金將李二措及邳州守致書海州，欲附宋，全戲下周岊得之，即以報全。全喜，遣王喜兒以兵二千應接，而己繼之。二措納喜兒而囚之。全兵欲攻邳，四面阻水，二措積勁弩備之，全不得進，合兵索戰。全敗，欲還楚州，會濱、棣有亂，乃引兵趨山東。

十七年正月，國之鎮，楊氏郊迓，國辭不見，楊氏慚以歸。國既視事，痛抑北軍，有與南軍競者，無曲直偏坐之，犒賚十裁七八。全自山東致書於國，國誇於眾曰：「全仰我養育，我略示威，即奔走不暇矣。」全固留青州，國不能致。四月，全遣小吏致再書，國喜，曲加勞接，即日真補承信郎，冀結其心。小吏曰：「小吏奉書而遽得命，諸將校謂何？」不受，歸語其徒以為笑。國見全無來朝，數致厚饋，邀全議事。會劉慶福亦使人覘國意向，國左右知之，語覘者曰：「制置無害汝等意。」慶福以報全，全集將校曰：「我不參制閫，則曲在我。今不計生死必往見。」八月，全上謁，賓讚戒全曰：「節使當庭趨，制使必免禮。」及庭趨，國端坐納全拜，不為止。全退，怒曰：「庭參亦常禮，全歸本朝，拜人多矣，但恨汝非文臣，本與我等。汝向以淮西都統謁賈制帥，亦免汝拜。汝有何勳業，一旦位我上，便不相假借耶？全赤心報朝廷，不反也。」國繼設盛會宴全，遺勞加厚，全終不樂。國之客章夢先主幕議，慶福謁見，夢先責客將，令隔簾貌喏，慶福不能堪。國以名馬十餘噭遺全，不受。國固遣，全俟其充斥階庭，伺候移時，而復卻之。如是者半月，卒不受。

全欲往青州，懼國苛留，自計曰：「彼所爭者拜也，拜而得志，吾何愛焉！」更折節為禮。因會，席間出劄白事，國見其細故，判從之，全即席再拜謝。自是動息必請，得請必拜，國大喜，語家人曰：「吾折伏此虜矣。」義斌求趙邦永來山東，全為白之，國諾。邦永乘間告國曰：「邦永若去，制使誰與處？」國曰：「我自能兵，爾毋過慮。」邦永泣而辭之。全遂往青州。十一月，國集兩淮馬步軍十三萬，大閱楚城之外，以挫北人之心。楊氏及軍校留者恐其圖己，內自為備。

寶慶元年，湖州人潘甫與其從弟丙、壬起兵，密告全黨於山陽，全黨欲坐致成敗，然其謀而不助之力。甫歸，陰勒部曲及聚販鹽盜至千餘，結束如北軍，率眾揚言自山陽來擁立濟王，事見《竑傳》。時全圖國之意已決，遣慶福還楚城，使為亂。或教楊氏畜一妄男子，間指謂人曰：「此宗室也。」 至語郡僚曰：「會令汝為朝士。」潛約盱眙四軍相應。忠義統領王文信有眾八百，涉徙刺揚州強勇軍。國之聚兵大閱，文信在焉，慶福與謀，令歸襲揚州，別遣將劫寶應，事濟即揮眾度江。盱眙四將不從，於是慶福等謀中輟，止欲快意於許國焉。計議官苟夢玉知之，以告國，國曰：「但使反，反即殺，我豈文儒不知兵耶？」夢玉懼禍及己，求檄往盱眙，復告慶福曰：「制帥欲圖汝。」兩為自結之計。乙卯，國晨起蒞事，忽露刃充庭，客駭走，國厲聲曰：「不得無禮！」矢已及顙，流血蔽面，國走。亂兵悉害其家，大縱火，焚官寺，兩司積蓄盡入賊。親兵數十人翼國登城樓，縋城走，伏道堂中宿焉。時四明人姚翀通判青州，全豫令還山陽，及漣水而復止之。至是，擁翀入城，與通判宋恭喝犒南北軍，使歸營。是日，慶福首殺夢先以報貌喏之辱，戒諸軍毋害苟夢玉家，護以五十兵。初，國倚揚州強勇軍統制彭興及淮西親兵將趙社、朱虎等為腹心，至是首降賊，且助為亂。惟丁勝、張世雄、沈興、杜靖毗、富道不屈，或與賊巷戰，興手殺賊將馬良。賊黨得志，更相賀，獨張正忠歎曰：「若曹不識事體，朝廷豈置汝耶？」王文信復獻計慶福曰：「我偽作重傷，提本部軍歸揚州，揚守必不疑，我生縛守，以其城獻。」慶福喜，夜飲而遣之。丙辰，許國縊於途。

丁巳，文信將至揚州，其徒有亡入城告變者。時揚之兵皆在楚，知州兼提點刑獄汪統會同官議，鈐轄趙拱曰：「若不納，則文信必曰：『我歸營，何故見拒？』將借是以魚肉城外之民。拱素善文信，請說止其兵，而以單騎入，俟入城而殺之，然後撫其兵，領往盱眙，分隸張、范戲下。」統喜，遣之。遇文信於十里頭，置酒相勞苦，文信偽為裹創狀。拱曰：「忠義反楚州，揚州人見忠義暮歸，豈不相疑？不若暫駐兵城外，然後同見提刑，提刑急欲知楚州事也。」文信不疑，聯騎入城，坐客次。拱先入，勸統收戮之，統躊躇不敢發。劉全知其謀，帥甲士突入郡堂，厲聲曰：「王統領好人，提刑不必疑，請出受參。 」統不得已，出而犒之。劉全以兵翼之出，館其家。詰旦，統未有處。拱又請引文信出城，與議回屯楚州。文信知事泄，拱就出，劉全亦請從。至平山堂，文信責拱賣己，欲殺之，拱曰：「爾謀如此，三城人命何辜！我已存三城人，身死無憾。然我死，汝八百家老幼在城，豈得生耶？」文信及其眾動色，文信、劉全遂還楚州。

時盱眙總管夏全聞山陽得志，亦懷異圖，劉卓厚賂之，乃止。及文信亂，卓懼夏全復動，乃使卞整將兵三千視之，使不敢動。整以邀文信為辭，引兵還揚州，因偽言盱眙失守，卞整為亂，於是揚州復震，城門晝閉。

彌遠懼激他變，欲姑事涵忍而後圖之。謀帥莫可，以徐晞稷嘗倅楚州、守海州，得全歡心，晞稷亦勇往，乃授淮東制置使，令出屈撫全。時慶福以事濟報全，全又牒義斌等曰：「許國謀反，已伏誅矣，爾軍並聽我節制。」義斌得牒大罵曰：「逆賊背國厚恩，擅殺制使。此事皆因我起，我必報此仇。」呼趙邦永曰：「趙二，汝南人，正須爾明此事。」乃斬齎牒人，南向告天誓眾，見者憤激。全自青州至楚城，佯責慶福不能彈壓，致忠義之哄，斬數人，請待罪，朝廷未之詰。趙範時知揚州兼提點刑獄，得制置印於潰卒中，以授晞稷。全遣騎逆晞稷。己卯，晞稷入楚城。劉全躍馬登郡廳，晞稷迎之，全及門下馬，拜庭下，晞稷降等止之，賊眾乃悅。

四月，潘壬變姓名至楚州，將度淮而北，小校明亮獲之，械送行在伏誅。

甲午，時青使人偽為金兵，道邳州，出漣水，奪全田租而伏騎八百。翼旦，全引二百騎度淮與鬥。伏發，全敗，圍之，慶福以兵往拔全出。全與慶福俱重傷，歸楚州。丁勝、張世雄欲乘全敗舉兵追北軍，晞稷止之。全後知其謀，對晞稷詰之，二人不為屈。然懼禍及己，晞稷乃潛授世雄雄勝軍統制，教使逃而陽索之。北軍追世雄，世雄且戰且走，得達揚州。晞稷初至楚，緩急相濟，如囚趙社，逐朱虎，賊尚知畏。屢令全還戰馬、軍器於制司，全唯唯。退招姚翀及將校飲，酒酣，全曰：「 制司追我戰馬、軍器，若何？」忽有將校曰：「當時忠義隻百十人，其他軍皆南軍乘勢將帶，若潰將何以還？」一人曰：「制司必欲追之，不若有官者棄官，無官者歸山東為百姓。」一人抵掌憤然，使全反，全陽罵之。翀以告晞稷。翼日，全見晞稷求納官，晞稷撫之而去。自是不復誰何，其後至以「恩府」稱全、「恩堂」稱楊氏，而手足倒置矣。軍器庫止餘槍幹數千，全復取去。全欲戰艦，晞稷使擇二艘。全移出淮河，使軍習之。

初，楚城之將亂也，有吏竊許國書篋二以獻慶福，皆機事。慶福賞盜篋者五百千，未之閱。全始發緘，使家僮讀之，有廟堂遺國書令圖全者，全大怒；又有苟夢玉書，即以慶福謀告國者，全始惡夢玉反覆。夢玉知之，時已被堂召，亟辭全如京。己卯，全饋餞夢玉如平時，潛殪諸十里之郊，復出榜捕害夢玉者。全往青州。

五月丁卯，全取東平，不克。戊寅，劉全以券易制司錢，不如欲，復謀亂，楊氏出二千緡解之，乃止。全引兵攻恩州。明日，義斌出兵與全鬥，全敗。義斌以千五百騎追之，獲馬二千匹，皆揚州強勇軍馬也。慶福往救，又敗。全退保山崮，抽山陽忠義以北。楊氏及劉全皆欲親赴之，會全遣人求晞稷書與義斌連和，乃止。義斌納全降兵，兵勢大振，進攻真定，降金將武仙，眾至數十萬，致書沿江制置使趙善湘曰：「不誅逆全，恢復不成。但能遣兵扼淮，進據漣、海以蹙之，斷其南路，如此賊者，或生禽，或斬首，惟朝廷所命。賊平之後，收復一京三府，然後義斌戰河北，盱眙諸將、襄陽騎士戰河南，神州可復也。」時四總管亦各遣計議官致書，乞助討賊，範亦以為言，不報。全貽書制置司，誣義斌叛，晞稷繳達之。時朝廷知義斌之功，憚全，未欲行賞。未幾，義斌俟命不至，拓地而北，與大元兵戰於內黃之五馬山。大元兵說之降，義斌厲聲曰：「我大宋臣，且河北、山東皆宋民，義豈為他臣屬耶！」遂死之。戲下王義深等復歸全。

全使人說時青附己，饋金五百兩。青見義斌死，乃附全，自移屯淮陰。全招青入城飲，折俎銅券二千，他饋稱是，恩遍麾下，人人喜悅。晞稷宴青，全饋折俎如前。全將往山東，以南軍九百從，官犒鐵錢券人五千，全犒銅錢三倍，許攜南貨免稅。於是請行者不已，得千人以俱，晞稷又以千八百人繼之。

二年春，趙範奉祠，林珙知揚州、權提點刑獄。全北剽山東，南假宋以疑大元，且仰食。會金與大元爭大名，全得往來經理。三月丙辰朔，大元兵攻青州，全大小百戰，終不利，嬰城自守。大元築長圍，夜布狗砦，糧援路絕。全遣小校周興祖縋城，雜樵采者走楚州發援兵，終不能支。全與福謀，福曰：「二人俱死無益也，汝身係南北輕重，我當死守孤城，汝間道南歸，提兵赴援，可尋生路。」 全曰：「數十萬敵，未易支也。全朝出則城夕陷，不如兄歸。」於是全止而福行。

朝廷初以力未能討，故用晞稷調護，及傳全被圍，稍欲圖賊。晞稷畏懦，幸全未歸以苟歲月。朝廷方謀易帥，劉卓久在盱眙，雅意建閫；又見賊勢稍孤，意功名可立，使鎮江副都統彭忄乇延譽京師，自謂：「素撫鎮江，三萬人足用，且得四總管歡心，討賊有餘力。」朝廷信之，忄乇亦垂涎代卓，從臾尤力。九月，以卓知楚州兼淮東制置使，

忄乇代知盱眙，晞稷不知也。己亥，晞稷以戶部侍郎召，未幾，出知袁州。

十一月壬子朔，卓至楚州，心知不能制馭四總管，惟以鎮江兵自隨。時青在淮陰，卓怨其移屯叛己，不召也。夏全請從，卓素畏全狡，亦俾留盱眙。忄乇自揣資望視卓更淺，曰：「卓之止夏全，是欲遺患盱眙也。卓猶憚夏全，我何能用？」乃激夏全曰：「楚城賊黨不滿三千，健將又在山東，劉制使圖之，收功在旦夕。太尉曷不往赴事會，何端坐為？」夏全欣然領兵徑入楚城，青亦自淮陰復移屯城內。卓且駭且恐，勢不容卻，復就二人謀焉。時傳全已死，福欲分兵赴援，兵少，卒不往。甲子，卓令夏全盛陳兵楚城，賊黨震恐，楊氏遣人賂夏全求緩師，乃

列傳第二百三十六叛臣下

◎叛臣下○李全下

寶慶三年二月，楊氏使人行成於夏全曰：「將軍非山東歸附耶？狐死兔泣，李氏滅，夏氏寧獨存？願將軍垂盼。」全諾。楊氏盛飾出迎，與按行營壘，曰：「人傳三哥死，吾一婦人安能自立？便當事太尉為夫，子女玉帛、幹戈倉廩，皆太尉有，望即領此，誠無多言也。」夏全心動，乃置酒歡甚，飲酣，就寢如歸，轉仇為好，更與福謀逐卓矣。

辛卯，夏全令賊黨圍州治。焚官民舍，殺守藏吏，取貨物。時卓精兵尚萬餘，窘束不能發一令，太息而已，夜半縋城，僅以身免。鎮江軍與賊戰死者太半，將校多死，器甲錢粟悉為賊有。卓步至揚州，借州兵自衛，猶劄揚州造旗幟。林拱繳奏於朝，聞者大笑。夏全既逐卓，幕歸，楊氏拒之，意楊氏反目圖己，明日大掠，趨盱眙欲為亂，張惠、範成進閉門，不得入，翱翔淮上。惠、成進出兵欲剿之，夏全狼狽歸金，金人納之。是舉也，張正忠不從亂，經妻女於庭，並己自焚。報至，中外大恐，劉卓自劾，未幾，死。

初，姚翀從賈涉辟楚州推官，全喜其附己，為引重當路，得改秩，全請以通判青州。國之死，全借翀撫定以誑眾，以功入朝。三月，以翀為軍器少監、知楚州兼製置。翀辟鄭子恭、杜耒等為幕客，留母及其子於京，買二妾以行。至城東，艤舟以治事。間入城見楊氏，用晞稷故事而禮過之。楊許翀入城，乃入，寄治僧寺，極意娛之。

時全在圍一年，食牛馬及人且盡，將自食其軍。初軍民數十萬，至是餘數千矣。四月辛亥，全欲歸於大元，懼眾異議，乃焚香南向再拜，欲自經，而使鄭衍德、田四救之，曰：「譬如為衣，有身，愁無袖耶？今北歸蒙古，未必非福。」全從之，乃約降大元。大元兵入青州，承製授全山東行省。

慶福在山陽，自知己為厲階，懷不自安，欲圖福以自贖。福知之，亦謀去慶福。二人互相猜貳，不相見。福偽病旬餘，諸將問疾，慶福不往。張甫者，素厚慶福，懼福疑己，乃勸慶福往。後慶福約甫同往，乃寢，遙見福臥不解衣，心恐，不得已至床前，見床頭鞘刀，慶福口問疾而手按鞘，懼福先發。福疑慶福就刀見害，乃躍起拔刀傷慶福，慶福徒手不支，甫救之。左右群起殺慶福及甫。

甫本金元帥，封高陽公，最善馭眾。金亡河北，甫據雄、霸、清、莫、河間、信安不下。信安出白溝，距燕二百里而阻巨濼，大元兵不能涉，甫每潛師窺伺。大元將俚砦奴屢欲滅甫以取雄、霸。驍將窩羅虎者，歸甫，甫納之。其後窩羅虎遁去，且竊甫千里馬以獻俚砦奴。俚砦奴喜，待遇益厚。嚐會飲燕京之大悲閣，窩羅虎醉俚砦奴而推使投閣，幾斃焉。窩羅虎乃佯醉下樓，復乘所獻馬以歸甫，追者莫及，人始服甫之用間焉。其後歸全。

福以慶福頭納翀，翀大喜，耒曰：「慶福首禍，一世奸雄，今頭落措大手耶！」飛報於朝，遣子恭繼奏捷。卓之敗，儲積掃地，綱運不續，賊黨籍籍，謂福所致。福數見翀及僉幕促之，皆謝以朝廷撥降未下，福曰：「朝廷若不養忠義，則不必建閫開幕，今建閫開幕如故，獨不支忠義錢糧，是欲立製閫以困忠義也。」六月，福乘眾怒，與楊氏謀，召翀飲。翀至而楊氏不出，就坐賓次，左右散去。福與翀命召諸幕客，以楊氏命召翀二妾。諸幕客知有變，不得已往。耒朝服至八字橋，福兵腰戮之，耒南望再拜就斃。二妾之入，翀及見之。福兵欲害翀，鄭衍德救之得免，去須鬢，縋城西夜走，徒步歸明州，未幾。死。

朝廷以淮亂相仍，遣帥必斃，莫肯往來。始欲輕淮而重江，楚州不復建閫，就以帥楊紹雲兼製置，改楚州名淮安軍，命通判張國明權守，視之若羈縻州然。賊徒黨塞南門，開北門，支邑民田皆以少價抑買之，自收賦以贍軍，錢糧不繼如故。賊將國安用、閻通歎曰：「我曹米外日受銅錢二百，楚州物賤可以樂生，而劉慶福為不善。怨仇相尋，使我曹無所衣食。」張林、邢德亦謂：「嚐受宋恩，中遭全間隙，今歸於此，豈可不與朝廷立事？」王義深亦嚐遭全屈辱，且謂：「我本賈帥帳前人，與彭安撫舉義不成而歸。」五人相謂曰：「朝廷不降錢糧，為有反者未除耳！」乃共議殺福及楊氏以獻，於是眾帥兵趨楊氏家。福出，德手刃之，相屠者數百人。有郭統製者，殺全次子。通殺一婦人，以為楊氏，函其首並福首馳獻於紹雲。紹雲驛送京師，傾朝甚喜。檄彭𢖲、張惠、範成進、時青並兵往楚州，便宜盡戮餘黨。未幾，傳楊氏故無恙，婦人頭乃全次妻劉氏也。

𢖲輕儇，每供四總管弄戲，得檄不敢自決，力遜。惠、成進二人即提兵入楚城，與林等五人歡宴，議分北軍為五，使五人分掌之，每軍無過千人，一屯南渡門，一屯平河橋，一屯北神鎮，城中城西各一；在山東人老幼並絕錢糧，出淮陰戰艦，陳淮岸以斷全歸路，請製府及朝廷處之。廟議謂青望重，惟聽青區畫。省檄之下，不及惠、成進。青亦恐禍及，密遣人報全於青州，遷延不決。惠等歸盱眙，賊黨復振。紹雲赴樞密稟議，淮東總領岳珂攝製府事。

惠、成進既歸，錢糧缺乏，密約降金，盧鼓槌許之。時鎮江軍及滁州虎兒軍在盱眙者尚眾，二人紿𢖲曰：「南北軍易致激變，宜令軍人出入無得帶刃。」又勸早發虎兒軍折洗，𢖲從之。二人每宴𢖲，必遍迨皂隸，𢖲皆不悟，方感其拒夏全之功，轉兩軍官資。二人同戲下合辭曰：「不願得官，欲得錢糧。」八月辛酉，惠、成進燕𢖲，𢖲左右知有謀，多不往，𢖲往如平時。酒半，縛𢖲，𢖲從者無寸鐵，且醉，皆就縛。即日渡淮輸款，以盱眙附盧鼓槌於泗州。金兵至，開門接之，諸軍不戰皆降。於是塞南門，開北門，導淮水以通泗之東西域焉。盧鼓槌與惠釋憾連姻，金官惠有加，俾專製河南，以拒大元。自是金人窺淮東益急，朝廷調京湖製置司兵萬人屯青平山以備全。

全得青報慟哭，力告大元大將，求南歸，不許；斷一指示歸南必畔，許之。承製授山東、淮南行省，得專製山東，而歲獻金幣。十月丙辰，全與大元張宣差並通事數人至楚州，服大元衣冠，文移紀甲子而無號。義深走金，安用殺林、德自贖。丁巳，全邀青及張國明於淮陰，國明辭疾，青父子同至。全推殺其子者郭統製斬之，又收田成瑤、田之昂、李英等八人下獄，云：「非朝廷殺我妻子，吾惟問汝。」李英，全腹心，狡而密，與李平皆山東胥吏。全之乍逆乍順，二人所教也。平又數致全書至廟堂，以覘朝廷。青繳所授檄於全曰：「我素推尊相公，豈肯為此！」全亦惡青反覆。辛酉，與登城南樓飲，殺青，馳騎往紿青妻，言青病，見與禱禳。青妻至，盡殺之。遂並青軍，擢小校胡義為將，徙其半於漣、海。

紹定元年春，全厚募人為兵，不限南北，宋軍多亡應之。天長民保聚為十六砦，比歲失業，官振之，不能繼，壯者皆就募。射陽湖浮居數萬家，家有兵仗，侵掠不可製，其豪周安民、穀汝礪、王十五長之，亦蜂結水砦，以觀成敗。翟朝宗知揚州，權製置。全厚賞捕趙邦永，邦永乃變名必勝。全知東南利舟師，謀習水戰，米商至，悉並舟糴之。留其柁工，一以教十。又遣人泛江湖市桐油煔筏，厚募南匠，大治舭達船，自淮及海相望。於是善湘禁桐油煔筏下江，嚴甚。朝宗市煔木往揚州，善湘亦聞於朝，請以鬆木易留之。全不得已，代以榆板，舟成多重滯。六月，試舟射陽湖，善湘恐其乘便搗通、泰，亟牒池州求通、泰入湖之路。七月壬辰，全使衍德提兵三萬如海州。乙未，全及楊氏大閱戰艦於海洋。八月，全趨青州，為嚴實及石小哥邀擊，敗走。小哥，珪子也，遂奪青厓崮，據之，九月，全歸海州，治舟益急，驅諸崮人習水。十一月，全至楚州。全山東經理未定，而歲貢於大元者不缺，故外恭順於宋以就錢糧，往往貿貸輸大元。宋得少寬北顧之憂，遣餉不輟。全縱遊說於朝，不若復建山陽製置司。全又與金合縱，約以盱眙與之，金亦遣靳經曆者聘全，皆不遂。

二年四月，全以糧少為詞，遣海舟自蘇州洋入平江、嘉興告糴，實欲習海道，覘畿甸也。六月，全資淮安牛馬會趙五嘯合亡命，雜北軍分往盱眙略牛馬。九月，全往漣、海視戰艦，陽言歸東平葬方士許先生。未幾，還。嚐燕張國明等，忽曰：「我乃不忠不孝之人。」眾曰：「節使何為有是言也？」全曰：「縻費朝廷錢糧至多，乃殺許製置，不忠；我兄被人殺，不能報復，不孝。二月二十五日事，吾之罪也。十一月十三日事，誰之罪耶？」蓋指卓與夏全也。全密遣軍掠高郵、寶應、天長之間，知高郵軍葉秀發遣宗雄武領民兵捍禦，為賊所敗。

三年二月壬寅，御前軍器庫火。得縱火者，楚州軍穆椿也。全欲銷宋兵備，故使椿行，且伏奸於外，謀入為亂，以不得入而止。於是先朝兵甲盡喪。椿臨刑笑曰：「事濟矣。」全欲先據揚州以渡江，分兵徇通、泰以趨海。諸將皆曰：「通、泰，鹽場在焉，莫若先取為家計，且使朝廷失鹽利。」全欲朝廷不為備，且雖反而難遽絕錢糧，乃挾大元李、宋二宣差恫疑虛喝，而使國明達諸朝。而大元實未嚐資全兵。有識李宣差者，曰：「此青州賣藥人也。」七月，召國明稟議，全以寶玉資其行，賓從所過，揚言：「 李相公英略絕倫，其射五百步，朝廷莫若裂地王之，與增錢糧，使當邊境。」遍饋要津，求主其說。既見廟堂，以百口保全不叛。

八月，全將閱舟師，風不順，焚香禱曰：「使全有天命，當反風。」語畢風反。大閱數日。會全糴麥舟過鹽城縣，朝宗嗾尉兵奪之。全怒，以捕盜為名，庚午，水陸數萬徑搗鹽城，戍將陳益、樓強皆遁，全入城據之。知縣陳遇逾城走，公私鹽貨皆沒於全。朝宗倉皇遣幹官王節入鹽城，懇全退師；又遣吏曾玠、李易入山陽，求楊氏裏言之助，皆不答。朝宗乃遣卞整領兵扼境。全留鄭祥、董友守鹽城，提兵往楚。整與遇麾軍道左，擊柝聲諾。全言於朝，稱遣兵捕盜過鹽城，令自棄城遁去，慮軍民驚擾，未免入城安眾。乃加全兩鎮節，令釋兵，命製置司幹官耶律均往諭之。全曰：「朝廷待我如小兒，啼則與果。」不受。朝廷為罷朝宗，謀再用紹雲，紹雲辭以官卑不能製；命鄭損，損辭。通判揚州趙敬夫暫攝事。

全造舟益急，至發塚取煔板，煉鐵錢為釘鞠，熬人脂搗油灰，列炬繼晷，招沿海亡命為水手。又紿敬夫以大元為詞，邀增五千人錢糧，求誓書鐵券。朝廷猶遣餉不絕。全得米，即自轉輸淮海入鹽城以贍其眾。他軍士見者曰：「朝廷惟恐賊不飽，我曹何力殺賊！」射陽湖人至有「養北賊戕淮民」之語，聞者太息。

王十五附全，全又遣人以金牌誘脅周安民等，造浮梁於諭口，以便鹽城來往；又開馬攞港、壽河，引淮船入湖，為攻撓水砦計。復言於製置司云：「全復歸三年，淮甸寧息，雖荷大丞相力主安靖之說，深有覆護之恩，奈何趙製置、嶽總管、二趙兄弟人自為政，使全難處！全欲決定去就，親往鹽城存劄。若有疾全者、疑全者，如趙知府之輩，便可提兵決戰。如能滅全，高官重祿任彼取之，倘不能滅，方表全心。」善湘見之甚憤，範亦請調兵。

時彌遠多在告，執政無可否，舉朝率謂：「大丞相老於經綸，豈不善處？」獨參知政事鄭清之深憂之，密與樞密袁韶、尚書範楷議，二人所見合。清之乃約韶見帝，韶曆言全狀，帝有憂色。清之即力讚討全，帝意決。清之退，以帝意告彌遠，彌遠意亦決。乙巳，金字牌進善湘煥章閣學士、江淮製置大使，範直徽猷閣、知揚州、淮東安撫副使，葵直寶章閣、淮東提點刑獄兼知滁州，俱節製軍馬，全子才軍器監簿、製置司參議官。下詔曰：

君臣，天地之常經；刑賞，軍國之大枋。順斯柔撫，逆則誅夷。惟我朝廷兼愛南北，念山東之歸附，即淮甸以綏來。視爾遺黎，本吾赤子，故給資糧而脫之餓殍，賜爵秩而示以寵榮，坐而食者逾十年，惠而養之如一日，此更生之恩也，何負汝而反耶？蠢茲李全，儕於異類，蜂屯蟻聚，初無橫草之功；人麵獸心，曷勝擢發之罪！繆為恭順，公肆陸梁。因饋餉之富，以嘯集儔徒；挾品位之崇，以脅製官吏。淩蔑帥閫，殺逐邊臣，虔劉我民，輸掠其眾。狐假威以為畏己，犬吠主旁若無人。姑務包含，愈滋猖獗，遽奪攘於鹽邑，繼掩襲於海陵，用怨酬恩，稔惡恣暴。為封豕以洊食，貪婪無厭；怒螳螂而當車，滅亡可待。故神人之共憤，豈覆載之所容！舍是弗圖，孰不可忍！李全可削奪官爵，停給錢糧。敕江、淮製臣，整諸軍而討伐；因朝野僉議，堅一意以剿除。蔽自朕心，誕行天罰。

顧予眾士，久銜激憤之懷；暨爾邊氓，期洗沈冤之痛。益勉思於奮厲，以共赴於功名。凡曰脅從，舉官效順，當察情而宥過，庸加惠以褒忠。爰飭邦條，式孚群聽：應擒斬到全者，賞節度使，錢二十萬，銀絹二萬匹；同謀人次第擢賞。能取奪見占城壁者，州，除防禦使；縣，除團練使；將佐官民以次推賞。逆全頭目兵卒皆我遺黎，豈甘從叛？諒由劫製，必非本心。所宜去逆來降，並與原罪；若能立功效者，更加異賞。鄭衍德、國安用雖與逆全管兵，然屢效忠款，乃心本朝，馮垍、於世珍雖為逆全信用，然俱通古今，宜曉逆順，如率眾來降，當加擢用。四方士人流落淮甸，一時陷賊，實非本心，如能相率來歸，當與赦罪。海州、漣水軍、東海縣等處有為逆全守城壁者，舉城來降，當各推恩。時青以忠守境，屢立駿功；彭義斌以忠拓境，大展皇略，亦為逆全謀害，俱加贈典，追封立廟。

噫，以威報虐，既有辭於苗民，惟斷乃成，斯克平於淮、蔡。布告中外，鹹使聞知。詔詞，清之所代也。促荊襄、淮西諸軍赴援。

壬子，全兵突至灣頭，敬夫恐，欲走，副都統丁勝劫閽者止之。全攻城南門，都統趙勝自堡砦提勁弩赴大城注射，全稍退。全遣劉全奄至堡砦西城下，欲奪之以瞰大城。先是，趙勝屯西城，見濠淺，每曰：「設有寇至，未圍大城，先襲堡砦，何可不備？」盛暑中督軍浚濠，人皆苦之，翟朝宗亦以為笑。既浚，勝決新塘水注焉。及是，劉全不能進，勝又浚市河，人尤謂不急。全至，勝開水門納賈舟千餘艘，活者數千人，糧貨不與焉。

時朝廷雖下詔討全，而猶有內圖戰守、外用調停之說。是日，敬夫得彌遠書，許增萬五千人糧，勸全歸楚州。敬夫亟遣劉易即全壘授全。全笑曰：「丞相勸我歸，丁都統與我戰，非相紿耶？」擲書不受，惟留省劄。敬夫始知全紿己，亟發牌印迓範。癸丑，全塞泰州城濠。於邦傑、宗雄武通全，戒守者無得發矢，俟薄城而蹙之，全得距堙。宋濟恐，令縣尉某如全壘，全以增糧省檄示之，尉復出，獻錢二百萬以降。乙卯，邦傑、雄武開門導全，濟帥僚吏出迎。全入坐郡治，濟發帑出所獻錢，全曰：「獻者，獻汝私藏耶？若泰州府庫，則我固有，何假汝獻為！」乃舍濟僉判廳，入郡堂，盡收子女貨幣。

庚申，全聞範、葵既入，鞭衍德曰：「我計先取揚州渡江，爾曹勸我先取通、泰，今二趙入揚州矣，江其可渡耶？」莫敢對。既而曰：「今惟有徑搗揚州耳。」甲子，全配兵守泰州，悉出眾宜陵。丙寅，至灣頭立砦，據運河之衝。使胡義將先鋒騎駐平山堂，伺三城機便。丁卯，全攻城東門不利，賊將張友呼城東請見葵，全隔濠立馬相勞苦，葵切責之，全彎弓抽矢向葵而去。戊辰，張璡、戴友龍、王銓、張青以天長製勇三軍至，阻全不得前，遣人請援。範、葵親出堡塞西門，列陳待之，全不敢動，璡等乃入城。庚午，全晨率步騎五千餘攻堡塞西門，趙勝出兵，戰不利，範、葵以兵益之。全兵亦增，葵擊卻之。辛未，賊引兵三萬沿州城東向西門，李虎、趙必勝、張璡、崔福力戰，自巳至申，全乃沿東門以歸，丁勝、王鑒、於俊擊走之。襄兵萬人至真州上壩，統製張達、監軍張大連不設備，魚貫而行。全哨馬帥田四擊之為數截，殲者五千，達、大連死之；淮西援兵至，亦遇全統領桑青力戰，城中俱不知也。襄兵敗，全凶焰益振，每曰：「我不要淮上州縣，渡江浮海，徑至蘇、杭，孰能當我！」甲戌，復引輕騎犯州城南門，且欲破堰泄濠水，統製陳達率勁弩射之，範、葵出軍迎擊，乃去。是日，金玠等距淮安十里，焚全砦柵，全將劉全出戰，玠軍不利，退屯寶應。

全誌吞三城，而兵每不得傅城下，宗雄武獻全計曰：「城中素無薪，且儲蓄為總所支借殆盡，若築長圍，三城自困。」乙亥，全悉眾及驅鄉農合數十萬列砦圍三城，製司總所糧援俱絕。範、葵命三城諸門各出兵劫砦，舉火為期，夜半縱兵衝擊，殲賊甚眾。自是賊一意長圍，以持久困官軍，不復薄城。戊寅，全張蓋奏樂平山堂，布置築圍，指揮閑暇。範、葵令諸門以輕兵牽製，親帥將士出堡砦西，全分路鏖戰，自辰至未，殺傷相當。庚辰，範出師大戰，玠等破全將張友於都倉，獲糧船數十艘。甲申，葵出戰，賊大敗。

四年正月辛卯，全兵浚圍城塹，範、葵遣諸將出城東門掩擊，全走土城，官軍躡之，蹂溺甚眾。是日，玠破全將鄭祥，獲糧百艘。甲午，全兵千餘犯州城東門，城中出兵應之，全即引去。乙未，李虎出南門，楊義出東門，王鑒出西門，崔福出北門，各徑扼賊圍，開土城數處，範、葵提兵策應，全步騎數千出戰，諸軍奮擊，俘馘甚眾。夜，賊復合所開城。丁酉，趙勝遣統製陸昌、孫舉立橋堡砦於北門，賊步騎分道來戰，勝擊退之。範陳於西門，賊閉壘不出。葵曰：「賊俟我收兵而出爾。 」乃伏騎破垣門，收步卒誘之。賊兵數千果趨濠側，虎力戰，城上矢石雨注，賊退。有頃，賊別隊自東北馳至，範、葵揮步騎夾浮橋、吊橋並出，為三迭陳以待之，自巳至未，賊與大戰；別遣虎、顯廣、必勝、義以馬步五百出賊背，而葵帥輕兵橫衝之，三道夾擊，用範所製長槍，果大利，賊敗走。翼日，全遣步卒三百餘向城西門，乍進乍退，以誘揚州兵，復驅壯丁增濠麵，培鹿角。範、葵遣騎將出，夾城東西牽製之，親出州城西門，分三道以進，賊望風潰，乃募勇力齎薪炮，焚其樓櫓十餘。賊自平山堂麾騎下救，道遇於俊軍而歸。

始，全反計雖成，然多顧忌，且懼其黨不皆從逆。邊陲好進喜事者，欲挾賊為重，或陰讚之，謂激作愈甚，朝廷愈畏，則錢糧愈增，又許身任調停之責。故全兵將舉而張國明先召，全之托詞陳遇棄城，及歸過三趙圖己，蓋成謀也。及三趙用，宋師集，諸閫易，國明沮，削全官爵，罷支錢糧，攻城不得，欲戰不利，全始自悔，忽忽不樂。或令左右抱其臂曰：「是我手否？」人皆怪之。

時正月望，城中放燈張樂，姑示整暇。全見之。亦往海陵載妓女，張燈平山堂，矯情自肆。是晚，燕大元宣差，宣差激全曰：「相公服飾器用多南方物，乃心終在南耳！」全乃取誥敕，朝服南向，曆述平生梗概，再拜褫服，焚之，歎曰：「國明誤我。」淚下如雨，抆淚就坐強歡。有朐山於道士者，老矣，全迎致之，初見全即歎曰：「我業債合在此償耶？」占事多驗，尊為軍師。及見全焚誥命，謂人曰：「相公死明日，我死今日矣！」人問之，曰：「朝廷以安撫、提刑討逆，然為逆者，節度使也。豈有安撫、提刑能擒節度使哉？誥敕既焚，則一賊爾。盜固安撫、提刑所得捕，不死何為！」入見全曰：「相公明日出帳門必死。」全怒以為厭己，斬之。

範、葵夜議誥朝所向，葵曰：「東向利，不如出東門。」範曰：「西出嚐不利，賊必見易，因其所易而圖之，必勝。不如出堡塞西門。」壬寅，全置酒高會平山堂，有堡塞候卒識其槍垂雙拂為號，以報。範喜謂葵曰：「此賊勇而輕，若果出，必成擒矣。」乃悉精銳數千而西，取官軍素為賊所易者，張其旗幟以易之。全望見，喜謂宣差曰：「看我掃南軍。」官軍見賊突鬥而前，亦不知其為全也。範麾軍並進，葵親搏戰，諸軍爭奮。賊始疑非前日軍，欲走入土城，李虎軍已塞其甕門。全窘，從數十騎北走，葵率諸將以製勇、寧淮軍蹙之，賊趨新塘。新塘自決水後，淖深數尺，會久晴，浮戰塵如燥壤，全騎陷淖不能拔。製勇軍奮長槍三十餘亂刺之，全曰：「無殺我，我乃頭目。」先是，令諸陣上，眾獲頭目無得爭以為獻，故群卒碎其屍，而分其鞍馬器甲，並殺三十餘人，類非卒伍，俱不暇問。

甲辰，賊軍全椒人周海請降，報全已殺，餘黨議潰去。未幾，聞安用歎恨飲泣，初議推一人為首，以竟其逆，莫肯相下，欲還淮安奉楊氏主之。範夜上捷書製置司，議翼日追賊。乙巳早，安用引五百騎徑南門趨灣頭，範伏弩射之，賊呼曰：「爾襄陽援兵已敗走，汝知之乎？」城中應曰：「汝李全已為戮，汝何不降？」賊不應，諸將欲追賊，範懼有伏兵，先分兵燒圍城樓櫓，夜半火光燭天，命東南諸門皆出兵，範、葵繼提精兵進。四鼓，賊大潰。丙午黎明，葵追及賊於灣頭，一戰又破之，俘斬及奪回糧畜蔽野。別將追至大儀，不及。葵使人瘞新塘骸骨，得左掌無一指，蓋全支解也。先是，全乞靈茅司徒廟無應，全怒，斷神像左臂。或夢神告曰：「全傷我，全死亦當如我。」至是果然。

揚州平，善湘以露布上，帝驚喜，太后舉手加額。國明輩懼禍及己，唱論雲全未死，至有資遊士吳大理等助煽之。及泰州凱奏繼上，浮言始定。朝中皆擬隨表入賀，彌遠以小寇就平，謝止之。甲寅，善湘來犒師。二月，命胡穎部所獲賊酋二十人獻俘於朝，且定奇功二十有九人及其餘，促行賞；又遣趙楷往稟廟算。

三月庚寅，祃祭，有梟鳴於牙，占之吉，別遣全子才率王旻等將萬五千人，與於玠掎角取鹽城。癸巳，步騎十萬發揚州，留勝權守。庚子，鹽城賊董友、王海以兵圍卞整砦，玠擊卻之。癸卯，遣總轄韓亮、戚永升率多槳船及民船四百入射陽湖，擊賊於諭口。丁未，亮破賊於崔溝。己酉，範、葵分兵進至平河橋，剿賊甚多。壬子，玠、整敗賊將王國興於岡門，斬首千級。四月丁巳，敗賊於十里亭，賊兵爭門，墜濠如蟻。庚申，別將範勝、趙興破賊砦於壽河，拔農民脅從者萬家。

壬戌，範、葵遣諸軍薄淮安城下，賊大敗，死者萬餘，焚二千家，城中哭聲振天。甲子，子才自他道進攻，賊將董友拒之，大戰於港口，敗之。庚辰，舟師過漣水，戰勝，達淮安。五月丙戌朔，天大霧，官兵攻上城，賊守者尚臥，倉皇起鬥。官軍互踏肩為梯，前者或墜，後者繼至，自醜至未，五城俱破，斬首數千級，生擒數百人。兵士有故隸楚州左右軍者，家屬數為賊虐，至是泄憤，無老幼皆殺之，燒砦柵萬餘家，腥焰蔽天。餘寇爭橋入大城，重濠皆滿。淮北賊歸赴援，舟師又剿擊，焚其水柵，夷五城餘址，賊始懼。己亥，子才率趙必勝、王旻軍移砦西門，道遇賊大戰，至夜不解。子才為銳陣左右救，乃勝。

楊氏諭鄭衍德等曰：「二十年梨花槍，天下無敵手，今事勢已去，撐拄不行。汝等未降者，以我在故爾。殺我而降，汝必不忍。若不圖我，人誰納降？今我欲歸老漣水，汝等宜告朝廷，本欲圖我來降，為我所覺，已驅之過淮矣。以此請降可乎？」眾曰：「諾。」翼日，楊氏絕淮而去。賊黨即遣偽計議馮垍、潘於款於軍門，範等密聞於朝，朝論不可，範曰：「若明諭朝旨，是堅賊誌，不如陽許以誤之，我自為必討之計。」乃遣範用吉入城諭賊曰：「朝廷已許納降，但令安撫交過北軍。」衍德等遣潘於隨用吉報謝，許獻玉帶、犒軍黃金四千兩。範曰：「我欲款賊，賊更來款我。」於歸，鄭衍德等自知降亦不免，始送款於金。至是，金遣其副統軍許奕、萬戶兀林答以其京東元帥牒來言曰：「此賊不降，能為兩國患，請與大國夾攻之，各勿受降。」範怪其來無故，而難於陰絕，遣王貴報之，不從其請。

六月己未，大戰於河西三砦，賊大敗，楊氏歸漣水。壬戌，賊先遣妻孥過淮，軍爭欲往，斬之不能禁，反有起殺頭目者。甲子，復大戰，淮安遂平。議乘勝復淮陰，兵未行，淮陰降金。繼得探報云：宋師遲一宿攻城，淮安亦為金有矣。於是全所據州悉平。楊氏竄歸山東，又數年而後斃。

全之寇泰州，官屬十有九人皆迎降，獨教授高夢月不汙，詔贈三官。

全子壇。
