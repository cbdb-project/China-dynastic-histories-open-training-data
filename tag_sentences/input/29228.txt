李冶，字仁卿，真定欒城人。登金進士第，調高陵簿，未上，闢知鈞州事。歲壬辰，城潰，冶微服北渡，流落忻、崞間，聚書環堵，人所不堪，冶處之裕如也。世祖在潛邸，聞其賢，遣使召之，且曰：「素聞仁卿學優才贍，潛德不耀，久欲一見，其勿他辭。」既至，問河南居官者孰賢，對曰：「險夷一節，惟完顏仲德。」又問完顏合答及蒲瓦何如，對曰：「二人將略短少，任之不疑，此金所以亡也。」又問魏徵、曹彬何如，對曰：「徵忠言讜論，知無不言，以唐諍臣觀之，徵為第一。彬伐江南，未嘗妄殺一人，擬之方叔、召虎可也。漢之韓、彭、衛、霍，在所不論。」又問「今之臣有如魏徵者乎？」對曰：「今以側媚成風，欲求魏徵之賢，實難其人。」又問今之人材賢否，對曰：「天下未嘗乏材，求則得之，舍則失之，理勢然耳。今儒生有如魏璠、王鶚、李獻卿、蘭光庭、趙復、郝經、王博文輩，皆有用之材，又皆賢王所嘗聘問者，舉而用之，何所不可，但恐用之不盡耳。然四海之廣，豈止此數子哉。王誠能旁求於外，將見集於明廷矣。」又問天下當何以治之，對曰：「夫治天下，難則難於登天，易則易於反掌。蓋有法度則治，控名責實則治，進君子退小人則治，如是而治天下，豈不易於反掌乎！無法度則亂，有名無實則亂，進小人退君子則亂，如是而治天下，豈不難於登天乎！且為治之道，不過立法度、正紀綱而已。紀綱者，上下相維持；法度者，賞罰示懲勸，今則大官小吏，下至編氓，皆自縱恣，以私害公，是無法度也。有功者未必得賞，有罪者未必被罰，甚則有功者或反受辱，有罪者或反獲寵，是無法度也。法度廢，紀綱壞，天下不變亂，已為幸矣。」又問昨地震何如，對曰：「天裂為陽不足，地震為陰有餘。夫地道，陰也，陰太盛，則變常。今之地震，或奸邪在側，或女謁盛行，或讒慝交至，或刑罰失中，或征伐驟舉，五者必有一於此矣。夫天之愛君，如愛其子，故示此為警之耳。茍能辨奸邪，去女謁，屏讒慝，省刑罰，慎征討，上當天心，下協人意，則可轉咎為休矣。」世祖嘉納之。

冶晚家元氏，買田封龍山下，學徒益眾。及世祖即位，復聘之，欲處以清要，冶以老病，懇求還山。至元二年，再以學士召，就職期月，復以老病辭去，卒於家，年八十八。所著有《敬齋文集》四十卷，《壁書藂削》十二卷，《泛說》四十卷，《古今黈》四十卷，《測圓海鏡》十二卷，《益古衍段》三十卷。
