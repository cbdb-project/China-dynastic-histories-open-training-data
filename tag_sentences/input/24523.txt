馬祖常，字伯庸，世為雍古部，居凈州天山。有錫里吉思者，於祖常為高祖，金季為鳳翔兵馬判官，以節死贈恆州刺史，子孫因其官，以馬為氏。曾祖月合乃，從世祖征宋，留汴，掌饋餉，累官禮部尚書。父潤，同知漳州路總管府事，家於光州。祖常七歲知學，得錢即以市書。十歲時，見燭欹燒屋，解衣沃水以滅火，咸嗟異之。既長，益篤於學。蜀儒張摐道儀真，往受業其門，質以疑義數十，摐甚器之。延祐初，科舉法行，鄉貢、會試皆中第一，廷試為第二人。授應奉翰林文字。拜監察御史。是時仁宗在御已久，猶居東宮，飲酒常過度。祖常上書請「御正衙，立朝儀，御史執簡，太史執筆，則雖有懷奸利己乞官求賞者，不敢出諸口。天子承天地祖宗之重，當極調攝，至於酒醴，近侍進御，當思一獻百拜之義。」英宗為皇太子，又上書請慎簡師傅。於是奸臣鐵木迭兒為丞相，威權自恣。祖常知其盜觀國史，率同列劾奏其十罪，仁宗震怒，黜罷之。秦州山移，祖常言：「山不動之物，今而動焉，由在野有當用不用之賢，在官有當言不言之佞，故致然爾。」疏聞，大臣皆家居待罪。祖常薦賢拔滯，知無不言。俄改宣政院經歷，月餘辭歸，起為社稷署令。亡何，奸臣復相，左遷開平縣尹，因欲中傷之，遂退居光州。久之，奸臣既死，乃除翰林待制。泰定建儲，擢典寶少監、太子左贊善。尋兼翰林直學士，除禮部尚書。丁祖母憂，起為右贊善，復除禮部尚書，尋辭歸。

天歷元年，召為燕王內尉，仍入禮部，兩知貢舉，一為讀卷官，時稱得人。升參議中書省事，參定親郊禮儀，充讀冊祝官，拜治書侍御史，歷徽政副使，遷江南行臺中丞。元統元年，召議新政，賜白金二百兩、鈔萬貫。又歷同知徽政院事，遂拜御史中丞。帝以其有疾，詔特免朝禮，光祿日給上尊。祖常持憲務存大體。西臺御史劾其僚禁酤時面有酒容，以苛細黜之。山東廉訪司言孔氏訟事，以事關名教不行，按者亦引去。除樞密副使，頃之，辭職歸光州。復除江南行臺中丞，又遷陜西行臺中丞，皆以疾不赴。至元四年卒，年六十，贈攄忠宣憲協正功臣、河南行省右丞、上護軍、魏郡公，謚文貞。

祖常立朝既久，多所建明。嘗議：今國族及諸部既誦聖賢之書，當知尊諸母以厚彞倫。又議：將家子弟驕脆，有孤任使，而庶民有挽強蹶張老死草野者，當建武學、武舉，儲材以備非常。時雖弗用，識者韙之。祖常工於文章，宏贍而精核，務去陳言，專以先秦兩漢為法，而自成一家之言。尤致力於詩，圓密清麗，大篇短章無不可傳者。有文集行於世。嘗預修《英宗實錄》，又譯潤《皇圖大訓》、《承華事略》，又編集《列後金鑒》、《千秋記略》以進，受賜優渥。文宗嘗駐蹕龍虎臺，祖常應制賦詩，尤被嘆賞，謂中原碩儒唯祖常云。
