施世綸，字文賢，漢軍鑲黃旗人，琅仲子。康熙二十四年，以廕生授江南泰州知州。世綸廉惠勤民，州大治。二十七年，淮安被水，上遣使督堤工，從者數十輩，驛騷擾民，世綸白其不法者治之。湖北兵變，官兵赴援出州境，世綸具芻糧，而使吏人執梃列而待，兵有擾民，立捕治，兵皆斂手去。二十八年，以承修京口沙船遲誤，部議降調。總督傅臘塔疏陳世綸清廉公直，上允留任。擢揚州知府。揚州民好游蕩，世綸力禁之，俗為變。三十年八月，海潮驟漲，泰州範公堤圮，世綸請捐修。三十二年，移江寧知府。三十五年，琅卒，總督範成勛疏以世綸輿情愛戴，請在任守制；御史胡德邁疏論，世綸乃得去官，復居母喪。歲餘，授蘇州知府，仍請終制，辭不赴。三十八年，既終制，授江南徐淮道。

四十年，湖南按察使員缺，九卿舉世綸，大學士伊桑阿入奏，聖祖諭曰：「朕深知世綸廉，但遇事偏執，民與諸生訟，彼必袒民；諸生與搢紳訟，彼必袒諸生。處事惟求得中，豈偏執？如世綸者，委以錢穀之事，則相宜耳。」是歲授湖南布政使。湖南田賦丁銀有徭費，漕米有京費。世綸至，盡革徭費，減京費四之一，民立石頌之。四十三年，移安徽布政使。

四十四年，遷太僕寺卿。四十五年，坐湖南任內失察營兵掠當鋪，罷職。三月，授順天府府尹，疏請禁司坊擅理詞訟、奸徒包攬捐納、牙行霸占貨物、流娼歌舞飲宴，飭部議，定為令。四十八年，授左副都御史，兼管府尹事。四十九年，遷戶部侍郎，督理錢法。尋調總督倉場。五十四年，授雲南巡撫，未行，調漕運總督。世綸察運漕積弊，革羨金，劾貪弁，除蠹役，以嚴明為治。歲督漕船，應限全完，無稍愆誤。

時西陲用兵，轉輸餽運，自河南達陜西。陜西旱饑，五十九年，上命世綸詣陜西佐總督鄂海督軍餉，並令道中勘河南府至西安黃河輓運路徑，並察陜西現存穀石數目陳奏。世綸乃溯河西上，疏言：「河南府孟津縣至陜西太陽渡，大小數十餘灘，纖道高低不等，或在河南，或在河北。澠池以下，舟下水可載糧三百餘石，上水載及其半；澠池以上，河流高迅，僅可數十石。自砥柱至神門無纖道，惟路旁石往往有方眼，又有石鼻，從前輓運，其跡猶存。自陜州至西安府，河水平穩，俱有輓運路徑。謹繪圖以聞。」又言：「河南府至陜州三門，今乃無舟。請自太陽渡以下改車運，太陽渡至西安府黨家馬頭舟行為便。黨家馬頭入倉復改車運，穀二十萬石都銀十萬三千兩有奇。但運穀二十萬，止得米十萬。請令河南以二穀易一米，則運價可省其半。若慮米難久貯，請照例出陳易新。」奏入，上念陜西災，發帑金五十萬，並令酌發常平倉穀；又以地方官吏大半在軍前，令選部院司官詣陜西，命世綸總其事。世綸令分十二路察貧民，按口分給，遠近皆遍。六十年春，得雨，災漸澹。上命世綸還理漕事。六十一年四月，以病乞休，溫旨慰留，令其子廷祥馳驛省視。五月，卒。遺疏請隨父瑯葬福建，上允之，詔獎其清慎勤勞，予祭葬。

世綸當官聰強果決，摧抑豪猾，禁戢胥吏。所至有惠政，民號曰「青天」。在江寧以憂歸，民乞留者逾萬。既不得請，人出一錢建兩亭府署前，號一文亭。官府尹，步軍統領託合齊方貴幸，出必擁騶從。世綸與相值，拱立道旁俟。託合齊下輿驚問，世綸抗聲曰：「國制，諸王始具騶從。吾以為諸王至，拱立以俟，不意為汝也！」將疏劾，託合齊謝之乃已。賑陜西，陜西積儲多虛耗，將疏劾。鄂海以廷祥知會寧，語微及之，世綸曰：「吾自入官，身且不顧，何有於子？」卒疏言之。鄂海坐罷去。
