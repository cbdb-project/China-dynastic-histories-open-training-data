南霽雲者，魏州頓丘人。少微賤，為人操舟。祿山反，鉅野尉張沼起兵討賊，拔以為將。尚衡擊汴州賊李廷望，以為先鋒。遣至睢陽，與張巡計事。退謂人曰：「張公開心待人，真吾所事也。」遂留巡所。巡固勸歸，不去。衡齎金帛迎，霽雲謝不受，乃事巡，巡厚加禮。始被圍，築臺募萬死一生者，數日無敢應。俄有喑鳴而來者，乃霽雲也。巡對泣下。霽雲善騎射，見賊百步內乃發，無不應弦斃。
