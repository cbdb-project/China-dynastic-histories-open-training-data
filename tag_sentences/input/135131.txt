章宗憲天光運仁文義武神聖英孝皇帝，諱璟，小字麻達葛，顯宗嫡子也。母曰孝懿皇后徒單氏。大定八年，世宗幸金蓮川，秋七月丙戌，次冰井，上生。翌日，世宗幸東宮，宴飲歡甚，語顯宗曰：「祖宗積慶而有今日，社稷之福也。」又謂司徒李石、樞密使紇石烈志寧等曰：「朕子雖多，皇后止有太子一人。幸見嫡孫又生於麻達葛山，朕嘗喜其地衍而氣清，其以山名之。」群臣皆稱萬歲。十八年，封金源郡王。始習本朝語言小字，及漢字經書，以進士完顏匡、司經徐孝美等侍讀。二十四年，世宗東巡，顯宗守國，上奉表詣上京問安，仍請車駕還都，世宗嘉其意，賜敕書答諭。二十五年三月，萬春節，復奉表朝賀。六月，顯宗崩，世宗遣滕王府長史鳷、御院通進鷿來護視。十二月，進封原王，判大興府事。入以國語謝，世宗喜，且為之感動，謂宰臣曰：「朕當命諸王習本朝語，惟原王語甚習，朕甚嘉之。」諭旨曰：「朕固知汝年幼，服制中未可付以職，然政事亦須學，京輦之任，姑試爾才，其勉力。」二十六年四月，詔賜名璟。五月，拜尚書右丞相。世宗謂曰：「宮中有《輿地圖》，觀之可以具知天下遠近阨塞。」又謂宰臣曰：「朕所以置原王於近輔者，欲令親見朝廷議論，習知政事之體故也。」十一月，詔立為皇太孫，稱謝於慶和殿。世宗諭之曰：「爾年尚幼，以明德皇后嫡孫惟汝一人，試之以事，甚有可學之資。朕從正立汝為皇太孫，建立在朕，保守在汝，宜行正養德，勿近邪佞，事朕必盡忠孝，無失眾望，則惟汝嘉。」二十七年三月，世宗御大安殿，授皇太孫冊，赦中外。丁巳，謁謝太廟及山陵。始受百官箋賀。二十八年十二月乙亥，世宗不豫，詔攝政，聽授五品以下官。丁亥，受「攝政之寶」。

二十九年春正月癸巳，世宗崩，即皇帝位于柩前。丙申，詔中外。賜丙外官覃恩兩重，三品已上者一重，免今歲租稅，并自來懸欠係官等錢，鰥寡孤獨人絹一匹、米兩石。己亥，遷大行皇帝梓宮于大安殿。癸卯，以皇太后命為令旨。甲辰，以大理卿王元德等報哀于宋、高麗、夏。乙卯，白虹貫日亙天。丁巳，參知政事宗浩罷。山東統軍裔以私過都城不赴哭臨，笞五十，降授彰化軍節度使。戊午，名皇太后宮曰仁壽，設衛尉等官。

二月辛酉朔，日有食之。癸亥，始聽政。追尊皇考為皇帝，尊母為皇太后。甲子，命學士院進呈漢、唐便民事，及當今急務。乙丑，白虹亙天。敕登聞鼓院所以達冤枉，舊嘗鎖戶，其令開之。戊辰，更仁壽宮名隆慶。詔宮籍監戶舊係睿宗及大行皇帝、皇考之奴婢者，悉放為良。己巳，敕御史臺，自今監察令本臺辟舉，任內不稱職亦從奏罷。丁丑，增定百官俸。乙酉，詔有司稽考典故，許引用宋事。是月，宋主內禪，子惇嗣立。

三月壬辰，朝于隆慶宮，是月凡五朝。己酉，詔以生辰為天壽節。癸丑，夏國遣使來弔。夏四月己巳，夏國遣使來祭。辛未，宋遣使來弔祭。乙酉，葬世宗光天興運文德武功聖明仁孝皇帝於興陵。戊子，朝于隆慶宮。

五月庚寅朔，太白晝見。壬寅，宋主遣使來報嗣位。夏國遣使來賀即位。丙午，以祔廟禮成，大赦。丁未，地生白毛。庚戌，詔罷送宣錢，今後諸護衛考滿賜官錢二千貫。壬子，敕收錄功臣子孫，量材於分承應。戊午，朝于隆慶宮。以東北路招討使溫迪罕速可等為賀宋主即位使。河溢曹州。

閏月庚申朔，封兄珣為豐王，琮鄆王，瑰瀛王，從彞沂王，弟從憲壽王，玠溫王。辛酉，制諸飢民賣身已贖放為良，復與奴生男女，並聽為良。丙寅，觀稼于近郊。庚午，以樞密副使唐括貢為御史大夫。壬申，封乳母孫氏蕭國夫人，姚氏莘國夫人。丙子，進封趙王永中漢王，曹王永功冀王，豳王永成吳王，虞王永升隨王，徐王永蹈衛王，滕王永濟潞王，薛王永德潘王。庚辰，宋遣使來賀即位。癸未，朝于隆慶宮。詔學士院，自今誥詞並用四六。乙酉，詔諸有出身承應人，係將來受親民之職，可命所屬諭使為學。其護衛、符寶、奉御、奉職，侍直近密，當選有德行學問之人為之教授。

六月己丑朔，有司言：「律科舉人止知讀律，不知教化之原，必使通治《論語》、《孟子》，涵養器度。遇府、會試，委經義試官出題別試，與本科通定去留為宜。」從之。詔有司，請親王到任各給錢二十萬。辛卯，修起居注完顏烏者、同知登聞檢院孫鐸皆上書諫罷圍獵，上納其言。拾遺馬升上《儉德箴》。乙未，初置提刑司，分按九路，並兼勸農採訪事，屯田、鎮防諸軍皆屬焉。丁酉，幸慶壽寺。作瀘溝石橋。己亥，朝于隆慶官。甲辰，罷送赦禮物錢，朝于隆慶官。乙卯，高麗國王皓遣使來弔祭及會葬。敕有司移報宋、高麗、夏，天壽節於九月一日來賀。丁巳，命提刑官除後於便殿聽旨，每十月使副內一員入見議事，如止一員則令判官入見，其判官所掌煩劇可升同隨朝職任。秋七月辛酉，減民地稅十之一，河東南、北路十之二，下田十之三。甲子，朝于隆慶宮。乙丑，敕近侍官授外任三品、四品、賜金帶一，重幣有差。丁卯，以太尉、尚書令東平郡王徒單克寧為太傅，改封金源郡王。辛未，高麗遣使來賀即位。甲戌，奉皇太后幸壽安宮。辛巳，詔京、府、節鎮、防禦州設學養士。初設經童科。御史大夫唐括貢罷。禮部尚書移剌履為參知政事。以刑部尚書完顏守貞等為賀宋生日使。

八月戊子朔，奉皇太后幸壽安宮。辛卯，敕有司，京、府、州、鎮設學校處，其長貳幕職內各以進士官提控其事，仍具入銜。壬辰，初定品官子孫試補令史格，及提刑部司所掌三十二條。左司諫敦安民上疏論三事：曰崇節儉，去嗜欲，廣學問。丁酉，如大房山。戊戌，謁奠諸陵。己亥，還都。庚子，朝于隆慶宮，是月凡三朝。壬寅，制提刑司設女直、契丹、漢兒知法各一人。甲辰，參知政事劉瑋罷。丙辰，宋、高麗、夏遣使來賀天壽節。

九月戊午朔，天壽節，以世宗喪，不受朝。庚申，詔增守山陵為二十丁，給地十頃。壬戌，詔罷告捕亂言人賞。甲子，制諸盜賊聚集至十人，或騎五人以上，所屬移捕盜官捕之，仍遞言省部，三十人以上聞奏，違者杖百。是日，朝於隆慶宮。是月凡四朝。丁卯，制強族大姓不得與所屬官吏交往，違者有罪。戊辰，以隆慶宮衛尉把思忠為夏國生日使。庚午，以尚輦局使崇德為橫賜高麗使。丙子，獵于近郊。戊寅，監察御史焦旭劾奏太傅克寧、右丞相襄不應請車駕田獵，上曰：「此小事，不須治之。」乙酉，如大房山。冬十月丁亥朔，謁奠諸陵。己丑，還都。庚寅，朝于隆慶宮，是月凡四朝。辛卯，上顧謂宰臣曰：「翰林闕人。」平章政事汝霖對曰：「鳳翔治中郝俁可。」汝霖諫止田獵，詔答曰：「卿能每事如此，朕復何憂？然時異事殊，得中為當。」丙申，冬獵。己亥，次羅山。庚子，次玉田。辛丑，沁州、丹州進嘉禾。丁未，次寶坻。庚戌，中侍石抹阿古誤帶刀入禁門，罪應死，詔杖八十。癸丑，至自寶坻。

十一月己未，朝于隆慶宮。辛酉，以右宣徽院使裴滿餘慶等為賀宋正旦使。癸亥，上謂宰臣曰：「今之用人，太拘資歷。循資之法，起於唐代，如此何以得人？」平章政事汝霖對曰：「不拘資格，所以待非常之材。」上曰：「崔祐甫為相，未踰年薦八百人，豈皆非常之材歟？」甲子，諭尚書省曰：「太傅年高，每趨朝而又赴省，恐不易。自今旬休外，四日一居休，庶得調攝。常事他相理問，惟大事白之可也。」戊辰，諭尚書省，自今五品以上官各舉所知，歲限所舉之數，如不舉者坐以蔽賢之罪。仍依唐制，內五品以上官到任即舉自代，並從提刑司採訪之。己巳，初制轉遞文字法。壬申，朝于隆慶宮。乙亥，命參知政事移剌履提控刊修《遼史》。丁丑，以西上閣門使移剌邴為高麗生日使。御史臺奏：「故事，臺官不得與人相見。蓋為親王、宰執、形勢之家，恐有私徇。然無以訪知民間利病、官吏善惡。」詔自今許與四品以下官相見，三品以上如故。辛巳，詔有司，今後諸處或有饑饉，令總管、節度使或提刑司先行賑貸或賑濟，然後言上。

十二月丙戌朔，朝于隆慶宮，是月凡五朝。詔罷鑄錢。丁亥，密州進白雉。壬辰，諭有司，女直人及百姓不得用網捕野物，及不得放群雕枉害物命，亦恐女直人廢射也。戊戌，復置北京、遼東鹽使司，仍罷西京、解鹽巡捕使。以河東南、北路提刑司言，賑寧化、保德、嵐州饑，其流移復業，給復一年。是日，禁宮中上直官及承應人毋得飲酒。乙巳，祭奠興陵。壬子，諭臺臣曰：「提刑司所舉劾多小過，行則失大體，不行則恐有所沮，其以此意諭之。」甲寅，宋、高麗、夏遣使來賀正旦。是冬，無雪。

明昌元年春正月丙辰朔，改元。以世宗喪，不受朝賀。上朝于隆慶宮，是月凡四朝。丁巳，制諸王任外路者許游獵五日，過此禁之，仍令戒約人從，毋擾民。辛酉，諭尚書省：「宰執所以總持國家，不得受人饋遺。或遇生辰，受所獻毋過萬錢。若緦大功以上親，及二品以上官，不禁。」壬戌，以知河中府事王蔚為尚書右丞，刑部尚書完顏守貞為參知政事。甲子，如大房山。乙丑，奠謁興陵、裕陵。丙寅，還都。戊辰，制禁自披剃為僧道者。敕外路求世宗御書。辛未，如近畿春水。己卯，如春水。

二月丁卯朔，太白晝見。丙申，遣諭諸王，凡出獵毋越本境。壬寅，諭有司，寒食給假五日，著于令。甲辰，至自春水。朝于隆慶宮，是月凡四朝。癸丑，地生白毛。甲寅，如大房山。

三月乙卯朔，謁奠興陵。丙辰，還都。朝于隆慶宮，是月凡六朝。己未，敕點檢司，諸試護衛人須身形及格，若功臣子孫善射出眾，雖不及格，亦令入見。癸亥，禮官言：「民或一產三男，內有才行可用者可令察舉，量材敘用。其驅婢所生，舊制官給錢百貫，以資乳哺，尚書省請更給錢四十貫，贖以為良。」制可。丙寅，有司言：「舊制，朝官六品以下從人輸庸者聽，五品以上不許輸庸，恐傷官體。其有官職俱至三品、年六十以上致仕者，人力給半，乞不分內外，願令輸庸者聽。」從之。己巳，擊球於西苑，百僚會觀。癸酉，詔內外五品以上，歲舉廉能官一員，不舉者坐蔽賢罪。乙亥，初設應制及宏詞科。丁丑，制內外官并諸局承應人，遇祖父母、父母忌日並給假一日。辛巳，詔修曲阜孔子廟學。壬午，如壽安宮。夏四月甲申朔，朝于隆慶宮，是月凡四朝。戊戌，如壽安宮。

五月，不雨。乙卯，祈于北郊及太廟。朝于隆慶宮，是月凡三朝。丙辰，以鷹坊使移剌寧為橫賜夏國使。戊午，拜天於西苑。射柳、擊球，縱百姓觀。壬戌，祈雨于社稷。甲子，制省元及四舉終場人許該恩。己巳，復祈雨於太廟。庚午，置知登聞鼓院事一人。丙子，以祈雨，望祭嶽鎮海瀆于北郊。戊寅，命內外官五品以上，任內舉所知才能官一員以自代。壬午，以參知政事移剌履為尚書右丞，御史中丞徒單鎰為參知政事，尚書右丞相襄罷。

六月己丑，制定親王家人有犯，其長史府掾失覺察、故縱罪。壬辰，奉皇太后幸慶壽寺。甲辰，敕僧、道三年一試。秋七月己巳，以禮部尚書王翛等為賀宋生日使。庚午，朝於隆慶宮。丁丑，詔罷西北路蝦䗫山市場。

八月癸未朔，禁指託親王、公主奴隸占綱船、侵商旅及妄徵錢債。乙酉，詔設常平倉。丁亥，至自壽安宮。戊子，朝於隆慶宮，是月凡三朝。己丑，以判大睦親府事宗寧為平章政事。壬辰，幸玉泉山，即日還宮。癸巳，罷諸府鎮流泉務。選才幹之官為諸州刺史，皆召見諭戒之。戊戌，上諭宰臣曰：「何以使民棄末而務本，以廣儲蓄？」令集百官議。戶部尚書鄧儼等曰：「今風俗侈靡，宜定制度，辨上下，使服用居室，各有差等。抑昏喪過度之禮，禁追逐無名之費。用度有節，蓄積自廣矣！」右丞履、參知政事守貞、鎰曰：「凡人之情，見美則願，若不節以制度，將見奢侈無極，費用過多，民之貧乏，殆由此致。方今承平之際，正宜講究此事，為經久法。」上是履議。壬寅，敕麻吉以皇家袒免之親，特收充尚書省祗候郎君，仍為永制。丁未，獵于近郊。巳酉，宋、高麗、夏遣使來賀天壽節。

九月壬子朔，天壽節，以世宗喪，不受朝。丙辰，為廉能進擢北海縣令張翱等十八人官。己未，以武衛軍副都指揮使烏林答謀甲為夏國生日使。庚申，朝于隆慶宮。壬戌，如秋山。冬十月丁亥，至自秋山。戊子，朝于隆慶宮。丙申，詔賜貴德州孝子翟單、遂州節婦張氏各絹十匹、粟二十石。戊戌，以有司言，登聞鼓院同記注院，勿有所隸。制民庶聘財為三等，上百貫，次五十貫，次二十貫。丁未，獵于近郊。

十一月乙卯，朝于隆慶宮。是月凡五朝。以惑眾亂民，禁罷全真及五行毗盧。以僉書樞密院事把德固等為賀宋正旦使。丁巳，制諸職官讓蔭兄弟子侄者，從其所請。戊辰，召禮部尚書王翛、諫議大夫張暐詣殿門，諭之曰：「朝廷可行之事，汝諫官、禮官即當辯析。小民之言，有可採者朕尚從之，況卿等乎？自今所議毋但附合於尚書省。」辛未，以西上閣門使移剌撻不也為高麗生日使。丙子，冬獵。巳卯，次雄州。判真定府事吳王永成、判定武軍節度使隋王永升來朝。

十二月壬午，免獵地今年稅。丁亥，次饒陽。己丑，平章政事張汝霖薨。丁酉，至自饒陽。甲辰，幸太傳徒單克寧第視疾。以克寧為太師、尚書令，封淄王，賜銀千五百兩，絹二千匹。乙巳，朝于隆慶宮。丙午，詔有司，正旦可先賀隆慶宮，然後進酒。丁未，宋、高麗、夏遣使來賀正旦。

二年春正月庚戌朔，以世宗喪，不受朝。癸丑，諭有司，夏國使可令館內貿易一日。尚書省言，故事許貿易三日，從之。甲寅，始許宮中稱聖主。乙卯，皇太后不豫，自是日往侍疾，丙夜乃還。辛酉，皇太后崩。丙寅，以左副都點檢皞等報哀于宋、高麗、夏。庚午，太師、尚書令淄王徒單克寧薨。甲戌，百官表請聽政，不許。戊寅，詔賜陀括里部羊三萬口、重幣五百端、絹二千匹，以振其乏。吳王永成、隋王永升以聞國喪奔赴失期，罰其俸一月，其長史笞五十。己卯，在司言，漢王永中以疾失期，上諭使回。

二月壬午，百官復聽政，不許。壬辰，上始視朝。敕親王及三品官之家，毋許僧尼道士出入。諭有司：「進士程文但合格者即取之，毋限人數。」丙申，以樞密副使夾谷清臣為尚書左丞。戊戌，更定奴誘良人法。丙午，初設王傳府尉官。

三月丁巳，夏國遣使來弔。癸亥，敕有司，國號犯漢、遼、唐、宋等名不得封臣下。有司議：「以遼為恒，宋為汴，秦為鎬，晉為并，漢為益，梁為邵，齊為彭，殷為譙，唐為絳，吳為鄂，蜀為夔，陳為宛，隋為涇，虞為澤。」制可，丁卯，夏國遣使來祭。乙亥，高麗遣使來弔祭。丁丑，宋遣使來弔祭。

四月戊寅朔，尚書省言：「齊民與屯田戶往往不睦，若令遞相婚姻，實國家長久安寧之計。」從之。乙酉，葬孝懿皇太后于裕陵。戊子，制諸部內災傷，主司應言而不言及妄言者杖七十，檢視不以實者罪如之，因而有傷人命者以違制論，致枉有徵免者坐贓論，妄告者戶長坐詐不以實罪，計贓重從詐匿不輸法。庚寅，禁民庶不得服純黃銀褐色，婦人勿禁，著為永制。辛卯，上幸壽安宮，諫議大夫張暐等上疏請止其行，不允。癸巳，諭有司：「自今女直字直譯為漢字，國史院專寫契丹字者罷之。」甲午，改封永中為并王，永功為魯王，永成袞王，永升曹王，永蹈鄭王，永濟韓王，永德豳王。戊戌，增太學博士助教員。己亥，學士院新進唐杜甫、韓愈、劉禹錫、杜牧、賈島、王建，宋王禹備、歐陽修、王安石、蘇軾、張耒、秦觀等集二十六部。庚子，改壽安宮名萬寧。壬寅，如萬寧宮。詔襲封衍聖公孔元措視四品秩。

五月庚戌，敕自今四日一奏事，仍免朝。戊辰，詔諸郡邑文宣王廟、風雨師、社稷神壇隳廢者，復之。詔御史臺令史並以終場舉人充。

六月戊子，平章政事宗寧薨。癸巳，禁稱本朝人及朝言語為「蕃」，違者杖之。丙午，尚書右丞移剌履薨。秋七月丁巳，以參知政事徒單鎰為尚書右丞，御史中丞夾谷衡為參知政事。己未，觀稼于近郊。己巳，禁職官元日、生辰受所屬獻遺，仍為永制。以同僉大睦親府事袞等為賀宋生日使。庚午，諭有司：「自今外路公主應赴闕，其駙馬都尉非奉旨，毋擅離職。」八月癸未，至自萬寧宮。己亥，敕山東、河北闕食等處，許納粟補官。諭有司：「自今親王所領，如有軍處，令佐貳總押軍事。」乙巳，宋、高麗、夏遣使來賀天壽節。

九月丁未朔，天壽節，以皇太后喪，不受朝。甲寅，如大房山。乙卯，謁奠裕陵。丙辰，還都。丁巳，以西上閣門使白琬為夏國生日使。己未，定詐為制書未施行制。以尚書左丞夾谷清臣為平章政事，封芮國公，參知政事完顏守貞為尚書左丞，知大興府事張萬公為參知政事。庚申，如秋山。冬十月己丑，至自秋山。甲午，敕司獄毋得與府州司縣官筵宴遠往，違者罪之。禁以太一混元受籙私建庵室者。壬寅，以河北、山東旱，應雜犯及強盜已未發覺減死一等，釋徒以下。

十一月丙午朔，制諸女直人不得以姓氏釋為漢字。甲寅，禁伶人不得以歷代帝王為戲，及稱萬歲，犯者以不應為事重法科。丁巳，以豳王傅宗璧等為賀宋正旦使。戊午，夏人殺我邊將阿魯帶。甲子，制投匿名書者，徒四年。丙寅，以近侍局副使完顏匡為高麗生日使。壬申，敕提刑司官自今每十五日一朝。

十二月乙亥朔，敕三品致仕官所得傔從毋令輸庸。己卯，定鎮邊守將致盜賊罪。甲申，獵于近郊。乙酉，詔罷契丹字。己丑，尚書右丞徒單鎰罷。癸卯，宋、高麗、夏遣使來賀正旦。

三年春正月乙巳朔，以皇太后喪，不受朝。丙辰，以孝懿皇后小祥，尚書省請依明昌元年世宗忌辰例，諸王陪位，服慘紫，去金玉之飾，百官不視事，禁音樂屠宰，從之。壬戌，如春水。

二月甲戌朔，敕猛安謀克許於冬月率所屬戶畋獵二次，每出不得過十日。壬辰，至自春水。丁酉，獵于近郊。辛丑，詔追復田㲄等官爵。

閏月甲子，以山東路統軍使烏林答愿為御史大夫。

三月乙亥，更定強盜徵贓、品官及諸人親獲強盜官賞制。辛巳，初設左右衛副將軍。癸未，瀘溝石橋成。幸熙春園。丁亥，如萬寧宮。辛卯，詔賜棣州孝子劉瑜、錦州孝子劉慶祐絹、粟，旌其門閭，復其身。上因問宰臣曰：「從來孝義之人曾官使者幾何？」左丞守貞對曰：「世宗時有劉政者嘗官之，然若輩多淳質不及事。」上曰：「豈必盡然。孝義之人素行已備，稍可用既當用之，後雖有希覬作偽者，然偽為孝義，猶不失為善。可檢勘前後所申孝義之人，如有可用者，可具以聞。」癸巳，尚書省奏：「言事者謂，釋道之流不拜父母親屬，敗壞風俗，莫此為甚。禮官言唐開元二年敕云：『聞道士、女冠、僧、尼不拜二親，是為子而忘其生，傲親而徇於末。自今以後並聽拜父母，其有喪紀輕重及尊屬禮數，一准常儀。』臣等以為宜依典故行之。」制可。左丞守貞言：「上嘗命臣問忻州陳毅上書所言事，其一極論守令之弊，臣面問所以救之之道，竟不能言。」上曰：「方今政欲知其弊也。彼雖無救弊之術，但能言其弊，亦足嘉矣。如毅言及隨處有司不能奉行條制，為人傭雇尚須出力，況食國家祿而乃如是，得無虧臣子之行乎？其令檢會前後所降條理舉行之。」是日，溫王玠薨。丁酉，命有司祈雨，望祀嶽鎮海瀆於北郊。

四月壬寅朔，定宣聖廟春秋釋奠，三獻官以祭酒、司業、博士充，祝詞稱「皇帝謹遣」，及登歌改用太常樂工。其獻官并執事與享者並法服，陪位學官公服，學生儒服。尚書省奏：「提刑司察與涿州進士劉器博、博州進士張安行、河中府胡光謙，光謙年雖八十三，尚可任用。」敕劉器博、張安行特賜同進士出身，胡光謙召赴闕。甲辰，祈雨于社稷。丙午，罷天山北界外採銅。戊申，瀛王環薨。戊午，詔集百官議北邊開壕事。詔賜雲內孝子孟興絹十匹、粟二十石，賜同州貞婦師氏謚曰「節」。丙寅，以旱災，下詔責躬。丁卯，復以祈雨，望祀嶽鎮海瀆山川于北郊。戊辰，敕親王衣領用銀褐紫綠。遣御史中丞吳鼎樞等審決中都冤獄，外路委提刑司處決。左丞守貞以旱，上表乞解職，不允。參知政事衡、萬公皆入謝。上曰：「前詔所謂罷不急之役、省無名之費、議冗官、決滯獄四事，其速行之。」

五月壬申朔，以尚書禮部員外郎孛術魯子元為橫賜高麗使。癸酉，罷北邊開壕之役。甲戌，祈雨于社稷。是日，雨。戊寅，出宮女百八十三人。尚書省奏：「近以山東、河北之饑，已委宣差所至安撫賑濟。」復遣右三部司正范文淵往視之。乙酉，以雨足，致祭社稷。戊子，百官賀雨足。尚書左丞完顏守貞罷。己丑，以雨足，望祀嶽鎮海瀆。

六月癸卯，宰臣請罷提刑司，上曰：「諸路提刑司官止三十餘員，猶患不得其人，州郡三百餘處，其能盡得人乎？」弗許。甲寅，以久雨，命有司祈晴。丁巳，定提刑司條制。辛酉，詔定內外所司公事故疑申呈罪罰格。乙丑，以知大名府事劉瑋為尚書右丞。有司言：「河州災傷，民乏食，而租稅有未輸。」詔免之。諭戶部：「可預給百官冬季俸，令就倉以時直糶與貧民，秋成各以其貲糴之，其所得必多矣，而上下便之。其承應人不願者，聽。」秋七月戊寅，敕尚書省曰：「飢民如至遼東，恐難遽得食，必有飢死者。其令散糧官問其所欲居止，給以文書，命隨處官長計口分散，令富者出粟養之，限以兩月，其粟充秋稅之數。」己卯，祁州刺史頓長壽、安武軍節度副使胡剌坐賑濟不及四縣，各杖五十。癸未，詔增北邊軍千二百人，分置諸堡。丁亥，胡光謙至闕，命學士院以雜文試之，稱旨。上曰：「朕欲親問之。」辛卯，以殿前都點檢僕散端等為賀宋生日使。己亥，上謂宰臣曰：「聞諸王傅尉多苛細，舉動拘防，亦非朕意。是職之設，本欲輔導諸王，使歸之正，得其大體而已。」平章政事清臣曰：「請以聖意遍行之。」曰：「已諭之矣。」

八月癸卯，敕諸職官老病不肯辭避，有司諭使休閑者，不在給俸之列，格前勿論。上以軍民不和、吏員姦弊，詔四品以下、六品以上集議於尚書省，各述所見以聞。甲辰，集三品以下、六品以上官，問以朝政得失及民間利害，令各書所對。丁未，以有司奏寧海州文登縣王震孝行，以嘗業進士，并試其文，特賜同進士出身，仍注教授一等職任。辛亥，至自萬寧宮。特賜胡光謙明昌二年進士第三甲及第，授將仕郎、太常寺奏禮郎。官制舊設是職，未嘗除人，以光謙德行才能，故特授之。己未，以烏林答愿為尚書左丞。辛酉，獵于近郊。乙丑，上謂宰臣曰：「朕欲任官，令久於其事。若今日作禮官，明日司錢穀，雖間有異材，然事能悉辦者鮮矣！」對曰：「使中材之人久於其職，事既熟，終亦得力。」上問太常卿張暐：「古有三恪，今何無之？」暐具典故以聞。丁亥，宋、高麗、夏遣使來賀天壽節。

九月庚午朔，天壽節，以皇太后喪，不受朝。諭尚書省：「去歲山東、河北被災傷處所閣租稅及借貸錢粟，若便徵之，恐貧民未蘇，俟豐收日以分數帶徵可也。」又諭宰臣曰：「隨路提刑司舊止察老病不任職及不堪親民者，如得其實，即改除他路。若他路提刑司覆察得實，勿復注親民之職。卿等其議行之。」甲戌，以郊社署令唐括合達為夏國生日使。己卯，如秋山。免圍場經過人戶今歲夏秋租稅之半，曾當差役者復一年。冬十月壬寅，至自秋山。丙午，敕御史臺，提刑司自今保申廉能官，勿復有乞升品語。壬子，有司奏增修曲阜宣聖廟畢，敕：「黨懷英撰碑文，朕將親行釋奠之禮，其檢討典故以聞。」甲寅，敕置常平倉處，並令州、府官以本職提舉，縣官兼管勾其事，以所糴多寡約量升降，以為永制。賜河南路提刑司所舉逸民游總同進士出身，以年老不樂仕進，授登仕郎，給正八品半俸終身。戊午，諭尚書省訪求博物多知之士。癸亥，遣諭諸王府傅尉曰：「朕分命諸王出鎮，蓋欲政事之暇，安便優逸，有以自適耳。然慮其舉措之間或違於理，所以分置傅尉，使勸導彌縫，不入於過失而已。若公餘遊宴不至過度，亦復何害。今聞爾等或用意太過，凡王門細碎之事無妨公道者，一一干與，贊助之道，豈當如是？宜各思職分，事舉其中，無失禮體。仍就諭諸王，使知朕意。」丙寅，敕應保舉官及試中書判者委官覆察，言行相副者量與升除，隨朝及六品以上各隨所長用之。己巳，獵于近郊。

十一月庚午朔，尚書省奏：「翰林侍講學士黨懷英舉孔子四十八代孫端甫，年德俱高，該通古學。濟南府舉魏汝翼有文章德誼，苦學三十餘年，已四舉終場。蔚州舉劉震亨學行俱優，嘗充舉首。益都府舉王樞博學善書，事親至孝。」敕魏汝翼特賜進士及第，劉震亨等同進士出身，並附王澤榜。孔端甫俟春暖召之。丙子，詔臣庶名犯古帝王而姓復同者禁之，周公、孔子之名亦令回避。戊寅，升相州為彰德府。以前右副都點檢溫敦忠等為賀宋正旦使。壬午，尚書省奏：「知河南府事程嶧乞進封父祖。」權尚書禮部郎中黨懷英言：「凡宰執改除外任長官，其佐官以下相見禮儀皆與他長官不同，其子亦得試補省令史。其子且爾，父祖封贈理當不同，合舉宰執一例封贈。」從之。甲申，改提刑司令為書史。丙申，以有司言：「河州定羌民張顯孝友力田，焚券已責，又獻粟千石以賑饑。棣州民榮楫賑米七百石、錢三百貫，冬月散柴薪三千束。皆別無希覬。」特各補兩官，仍正班敘。

十二月癸卯，以東上閣門使張汝猷為高麗生日使。辛亥，諭有司祈雪。癸丑，獵於近郊。丙辰，有赤氣見於北方。丁巳，敕華州下邽縣置武定鎮倉，京兆櫟陽縣置粟邑鎮倉，許州舞陽縣置北舞渡倉，各設倉草都監一人，縣官兼領之。乙丑，定到任告致仕格。丁卯，宋、高麗、夏遣使來賀正旦。

本紀第十

章宗二

四年春正月己巳朔，以皇太后喪，不受朝。辛未，以平章政事夾谷清臣為尚書右丞相，監修國史。丁丑，遣戶部侍郎李獻可等分路勸農事。癸未，尚書省奏大興府推官蘇德秀為禮部主事，上曰：「朕既嘗語卿，百官當使久於其職。彼方任理官，復改戶曹，尋又除禮部，人才豈能兼之？若久於其職，但中材勝於新人，事既經練，亦必有濟，後不可輕易改除。」上又言：「凡稱政有異迹者，謂其斷事軼才也。若止清廉，此乃本分，以貪汙者多，故顯其異耳。宰臣又言：『近言事者謂，方今孝弟廉恥道缺，乞正風俗。』此蓋官吏不能奉宣教化使然。今之察舉官吏者，多責近效，以乾辦為上，其有秉心寬厚，欲行德化者，輒謂之迂闊。故人人皆以教化為餘事，此孝弟所以廢也。若諭所司，官吏有能務行德化者，擢而用之，則教化可行，孝弟可興矣。今之所察舉，皆先才而後德。巧猾之徒，雖有臟污，一旦見用，猶為能吏，此廉恥所以喪也。若諭所司，察舉官吏，必審真偽，使有才無行者不以覬覦，非道求進者加之糾劾，則奔兢之俗息，而廉恥可興矣！」辛卯，賑河北諸路被水災者。癸巳，諭點檢司：「行宮外地及圍獵之處悉與民耕，雖禁地，聽民持農器出入。」丙申，東京路副使王勝進鷹，遣諭之曰：「汝職非輕，民間利害，官吏邪正，略不具聞，而乃以鷹進，此豈汝所職也！後毋復爾。」

二月戊戌朔，如春水。始以春、秋二仲月上戊日祭社稷。癸丑，獵于姚村澱。癸亥，至自春水。丙寅，參知政事張萬公罷。

三月戊辰朔，諸部提刑司入見，各問以職事，仍誡諭曰：「朕特設提刑司，本欲安民，于今五年，效猶未著。蓋多不識本職之體，而徒事細碎，以致州縣例皆畏宿而不敢行事。乃者山東民艱于食，嘗遣使賑濟，蓋卿等不職，故至於此。既往之失，其思悛改。」庚午，上將幸景明宮，御史中丞董師中等上書切諫，不報。壬申，章再上，補闕許安仁、拾遺路鐸皆諫，乃止。制定民習角牴，槍棒罪。以工部尚書胥持國為參知政事。丙子，特賜有司孔端甫及第，授小學教授，尋以年老，命食主簿半俸致仕。甲申，幸香山永安寺及玉泉山。甲午，定配享功臣。敕自今御史臺奏事，修起居注並令回避。夏四月丁酉朔，幸興陵崇妃第。是日，始舉樂。自己亥至癸卯，百官三表請上尊號，上曰：「祖宗古先有受尊號者，蓋有其德，故有其名。比年五穀不登，百姓流離，正當戒懼修身之日，豈得虛受榮名耶？」不許，仍斷來章。戊申，親禘于太廟。庚戌，如萬寧宮。辛亥，右丞相清臣率百官及耋艾等復請上尊號，學官劉璣亦率六學諸生趙楷等七百九十五人詣紫宸門請上尊號，如唐元和故事，不許。丁巳，賑河州饑。敕女直進士及第後，仍試以騎射，中選者升擢之。乙丑，減尚廄食穀馬。

五月丙寅朔，曹王永升及諸王請上尊號，不許。以尚廄局使石抹貞為橫賜夏國使。己巳，上以群臣累上尊號不受，詔諭中外，徒罪以下遞降一等，杖以下原之。甲戌，觀稼于近郊。辛巳，諭左司：「遍諭諸路，令月具雨澤田禾分數以聞。」癸未，以久雨，鋋。

六月癸丑，賜有司所舉德行才能之士安州崔秉仁、袞州翟駒、錦州齊文乙、大名孫可久、陳信仁、應州董戣並同進士出身。丙辰，以晴，致祭嶽鎮海瀆。壬戌，尚書右丞相夾谷清臣進封戴國公，西京留守完顏守貞為平章政事，封蕭國公。尚書右丞劉瑋薨。秋七月辛巳，南京路提刑司自許州遷治南京。己丑，制三品以上官有故者，若親、賢、勛、舊，尚書省即與聞奏，議加追贈。命以銀改鑄「禮信之寶」，仍塗以金。以同判大睦親府事襄為樞密使。以御史中丞董師中等為賀宋生日使。

八月己亥，樞密使襄帥百僚再請上尊號，不許。是日，歲星、太白晝見。庚子，大赦。甲辰，至自萬寧宮。丁未，釋奠孔子廟，北面再拜。辛亥，國史院進《世宗實錄》，上服袍帶，御仁政殿，降座，立受之。

九月甲子朔，天壽節，御大安殿，受親王百官及宋、高麗、夏使朝賀。戊辰，以參知政事來谷衡為尚書右丞，戶部尚書馬琪為參知政事。敕尚書省：「大定二十九年以後土庶言事，或係國家或邊關大利害已嘗施行者，可特補一官，有益於官民，量給以賞。」以西上閣門使大枿為夏國生日使。庚午，如山陵，次奉先縣。辛未，拜天于縣西。壬申，致奠諸陵。癸酉，如秋山。

十一月庚午，右丞相清臣、參知政事持國上表丐閑，優詔不許。戊寅，以翰林直學士完顏匡等為賀宋正旦使，命匡權易名弼，以避宋諱。壬午，木冰。丙戌，詔諸職官以贓污不職被罪、以廉能獲升者，令隨路、京、府、州、縣列其姓名，揭之公署，以示勸懲。庚寅，夏國嗣子李純佑遣使來訃告。

十二月甲午朔，夏國李純佑遣使奉故王仁孝遣表以進。諭大興府於暖湯院日給米五石，以贍貧者。戊戌，定武軍節度使鄭王永蹈以謀反，伏誅。己亥，諭有司，以鄭王財產分賜諸王，澤國公主財物分賜諸公主。甲辰，諸王府增置司馬一人。以紇石烈珵為高麗生日使，西上閣門使大枿等為夏國敕祭慰問使。庚戌，尚書省以科目近多得人，乞是舉增取進士。上然之，詔有司：「會試毋限人數。」甲寅，冊長白山之神為開天弘聖帝。丙辰，獵於近郊。是歲，大有年。邢、洺、深、冀及河北西路十六謀克之地，野蠶成繭。

五年春正月癸朔，宋、高麗、夏遣使來賀。乙丑，昭容李氏進位淑妃。己巳，初用唐、宋典禮，皇后忌辰皆廢務。尚書省進區田法，詔相其地宜，務從民便。又言遣官劭農之擾，命提刑司禁止之。乙亥，以葉魯、谷神始製女直字，詔加封贈，依倉頡立廟盩厔例，祠於上京納里渾莊。歲時致祭，令其子孫拜奠，本路官一人及本千戶春秋二祭。辛巳，前中都路都轉運使王寂薦三舉終場人蔡州文商經明行修，足備顧問。前河北西路轉連使李揚言慶陽府進士李獎純德博學，鄉曲譽之。絳州李天祺、應州康晉侯屢赴廷試，皆有才德。上曰：「文商可令召之。李獎給主簿半俸終身，余賜同進士出身。」遣國子祭酒劉璣冊李純祐為夏國王。丁亥，幸城南別宮。

二月丁酉，初定長吏勸課能否賞格。尚書省奏：「禮官言孝懿皇太后祥除已久，宜易隆慶宮為東宮，慈訓殿為承華殿。」從之。詔購求《崇文總目》內所闕書籍。戊戌，祭社稷，以宣獻皇后忌辰，用熙寧祀儀，樂縣而不作。甲辰，鄆王琮薨。己酉，宰臣請罷北邊屯駐軍馬，不允。癸丑，以齊河縣民張涓、濟陽縣王琛、河州李錡急義好施，詔復之終身，仍著于令。命宣徽使移剌敏、戶部主事赤盞實理哥相視北邊營屯，經畫長久之計。

三月壬申，初定限錢禁。庚辰，初定日月風雨雷師常祀。戊子，置弘文院，譯寫經書。夏四月壬辰朔，幸北苑。庚子，詔各路所舉德行才能之士，涿州時琦、雲中劉摯、鄭州李升、恩州傅礪、濟南趙摯、興中田扈方六人，並特賜同進士出身。以文商為國子教授，特遷登仕郎。己酉，詔自今筐櫝床榻之飾毋以金玉。壬子，特賜翰林待制溫迪罕迪翰林學士承旨、中奉大夫。乙卯，幸景明宮，董師中、賈守謙、路鐸先後凡兩上封事切諫，不報。

五月庚午，次烏十撒八。戊子，桓、撫二州旱，遣使禱于縉山。

六月壬辰，如冰井。己亥，出獵。登胡土白山。酹酒再拜。曹王永升以下進酒。丙午，拜天，曲赦西北路，己未，如查沙秋山。是月，宋前主甗殂。

七月戊辰，獵于豁赤火，一發貫雙鹿。是日，獲鹿二百二十二，賜扈從官有差。辛巳，次魯溫合失不。是日，上親射，獲黃羊四百七十一。乙酉，次冰井。丙戌，以天壽節，宴樞光殿，凡從官及承應人遇覃恩遷秩者，並受宣敕於殿前。時久雨初霽，有龍曳尾于殿前雲間。戊子，御膳羹中有發，上舉視而棄之，戒左右毋宣言。

八月辛亥，至自景明宮。壬子，河決陽武故堤，灌封丘而東。丁巳，賜從幸山後親軍銀、絹有差。

九月戊午朔，天壽節，宋、高麗、夏遣使來賀。壬戌，命增定捕盜官被殺賻錢及官賞格。甲子，都水監官王汝嘉等坐河決，各削官兩階，杖七十，罷之。乙丑，上御睿思殿，諸路提刑使入見。戊辰，初令民買撲隨處金、銀、銅冶。命參知政事馬琪往視河決，仍許便宜從事。壬申，宋主遣使來告哀。戊寅，以知大興府事尼厖古等為鑒宋國弔祭使。敕尚書省，集百官議備邊事。壬午，特推恩東宮舊人司經王伯溫等八人官有差。甲申，命上京等九路并諸抹及糺等處選軍三萬，俟來春調發，仍命諸路并北阻棨以六年夏會兵臨潢。冬十月庚寅，右丞相夾谷清臣等表請上尊號，不允。宋遺使獻遣留物。壬寅，右丞相清臣復清上尊號，國子祭酒劉璣亦率六學諸生上表陳請，不允。遣戶部員外郎何格賑河決被災人戶。庚戌，張汝弼妻高陀斡以謀逆，伏誅。壬子，尚書省奏，升提刑司所察廉官南皮縣令史肅以下十有二人，而大興主簿蒙括蠻都亦在選中，上知其人，曰：「蠻都澆浮人也，升之可乎？與其任澆浮，孰若用淳厚。況蠻都常才，才智過人猶不當用，恐敗風俗，況常才耶！其再察之。」

閏月戊午朔，宋主遣使報即位。甲子，親王、百官各奉表請上尊號，不允。丙寅，以代國公歡都等五人配享祖廟廷。甲戌，以河東南、北提刑使王啟等為賀宋主即位使。乙亥，獵于近郊。戊寅，上問輔臣曰：「孔子廟諸處何如？」平章政事守貞曰：「諸縣見議建立。」上因曰：「僧徒修飾宇像甚嚴，道流次之，惟儒者於孔子廟最為滅裂。」守貞曰：「儒者不能長居學校，非若僧道久處寺觀。」上曰：「僧道以佛、老營利，故務在莊嚴閎侈，起人施利自多，所以為觀美也。」庚辰，參知政事馬琪自行省回，具奏河防利害，語載《琪傅》中。丙戌，以翰林待制奧屯忠孝權戶部侍郎，太府少監溫昉權工部侍郎，行戶、工部事，修治河防。以引進使完顏衷為夏國生日使。

十一月癸巳，詔罷紫荊嶺所護圍場。庚子，以右宣徽使移剌敏等為賀宋正旦使。癸丑，太白晝見。

十二月辛酉，平章政事完顏守貞罷。以知大興府事尼厖古鑑為參知政事，以戶中郎中李敬義為賜高麗生日使。丁卯，免被黃河水災今年秋稅。辛巳，敕減修內司備營造軍千人，都城所五百人。癸未，敕尚書省，自今獻靈芝嘉禾者賞。

六年春正月丁亥朔，受宋、高麗、夏使朝賀。庚寅，太白晝見。辛卯，敕有司給天水郡公家屬田宅。壬辰，如春水。庚戌，罷陜西括地。辛亥，諭胥持國，河上役夫聚居，恐生疾疫，可廩醫護視之。乙卯，次御林。

二月丁巳朔，敕有司：「行宮側及獵所有農者勿禁。」己未，始祭高禖。庚午，至自春水。丁丑，京師地震。大雨雹，晝晦，震應天門右鴟尾。癸未，宋遣使來報謝。

三月丙戌朔，日有食之。甲午，以翰林直學士孛術魯子元兼右司諫，監察御史田仲禮為左拾遣，翰林修撰僕散訛可兼右拾遺，諭之曰：「國家設置諫官，非取虛名，蓋責實效，庶幾有所裨益。卿等皆朝廷選擢，置之諫職，如國家利害、官吏邪正，極言無隱。近路鐸左遷，本以他罪，卿等勿以被責，遂畏縮不言，其悉心戮力，毋得緘默。」丙申，如萬寧宮。戊戌，以北邊糧運，括群牧所、三招討司猛安謀克、隨糺及迭剌、唐古部諸抹、西京、太原官民駝五千充之，惟民以駝載為業者勿括。以銀五十萬兩、錢二十三萬六千九百貫以備支給。銀五萬兩、金盂二千八百兩、金牌百兩、銀盂八千兩、絹五萬匹、雜彩千端、衣四百四十六襲以備賞勞。庚子，以郡舉才行之士翟介然以下三人特賜進士及第，李貞固以下十五人同進士出身。夏四月癸亥，敕有司：「以增修曲阜宣聖廟工畢，賜衍聖公以下三獻法服及登歌樂一部，仍遣太常舊工往教孔氏子弟，以備祭禮。」甲子，以尚書左丞烏林答愿為平章政事，右丞夾谷衡為尚書左丞。丙子，幸玉泉山。戊寅，以修河防工畢，參知政事胥持國進官二階，翰林待制奧屯忠孝以下三十六人各一階，獲嘉令王維翰以下五十六人各賜銀弊有差。庚辰，以尚書右丞相來谷清臣為左丞相，監修國史，封密國公。樞密使襄為尚書右丞相，封任國公。參知政事胥持國為尚書右丞。壬午，賜宰臣手詔，以風俗不淳，官吏茍且，責之。

五月丙戌，命減萬寧宮陳設九十四所。辛卯，以出師，遣禮部尚書張暐告于廟社。乙未，判平陽府事鎬王永中以罪賜死，并及二子，丁酉，詔中外。乙巳，詔諸路猛安謀克農隙講武，本路提刑司察其惰者罰之。庚戌，命左丞相來谷清臣行省于臨潢府。

六月丙辰，右諫議大夫賈守謙、右拾遺僕散訛可坐鎬王永中事奏對不實，削官二階，罷之。御史中丞孫即康，右補闕蒙括胡剌、右拾遺田仲禮各罰金二十斤。丙寅，以樞密副使唐括貢為樞密使。以久雨，鋋。庚辰，太白經天。辛巳，左丞相清臣遣使來獻捷。

七月丙申，幸曹王永升第。甲辰，始定文武官六貫石以上、承應人并及廕者、若在籍儒生章服制。

八月己未，命袞州長官以曲阜新修廟告成于宣聖。癸亥，至自萬寧宮。己巳，以溫敦伯英言，命禮部令學官講經。辛未，以吏部尚書吳鼎樞等賀宋生日使。壬申，行省都事獨吉永中來報捷。乙亥，敕宮中承應人出職後三年內犯贓罪者，元舉官連坐，不在去官之限，著為令。辛巳，木波進馬。

九月壬午朔，天壽節，宋、高麗、夏遣使來賀。甲申，冊靜寧山神為鎮安公，忽土白山神為瑞聖公。丙戌，知河間府事移剌仲方為御史大夫。辛卯，如秋山。以尚書左司郎中粘割胡上為夏國生日使。冬十月丙辰，至自秋山。丁巳，以歲幸春水、秋山，五日一進起居表，自今可十日一進。乙亥，命尚書左丞來谷衡行省于撫州，命選親軍、武衛軍各五百人以從，仍給錢五千萬。

十一月戊子，左丞相夾谷清臣罷，右丞相襄代領行省事。丙申，以刑部尚書紇石烈貞等為賀宋正旦使。壬寅，初定猛安謀克鎮邊後放免者授官格。禁射糧軍，應役但成隊伍，不得持兵器及凡可以傷人者。甲辰，報敗敵於望雲。乙巳，以樞密使唐括貢、御史大夫移剌仲方、禮部尚書張暐等二十三人充計議官，凡軍事則議之。戊申，初定縣官增水田升除制。

十二月乙卯，詔招撫北邊軍民。以知登聞檢院賈益為高麗生日使，戶部員外郎納蘭昉為橫賜使。戊午，禮部尚書張暐等進《大金儀禮》。丁卯，應奉翰林文字趙秉文上書論姦欺。乙亥，詔加五鎮四瀆王爵。庚辰，上幸後園閱軍器。是月，右丞相襄率駙馬都尉僕散揆等進軍大鹽濼，分兵攻取諸營。

承安元年春正月辛巳朔，受宋、高麗、夏使朝賀。甲申，大鹽濼群牧使移剌睹等為廣吉剌部兵所取敗，死之。丁亥，國子學齊長張守愚上《平邊議》三篇，特授本學教授，仍以其議付史館。

二月甲子，命有司祀高禖如新儀。丁卯，右丞相襄、左丞衡至自軍前。己巳，復命還軍。幸都南行宮春水。甲戌，至自行宮。是月，初造虎符發兵。

三月丁酉，如萬寧宮。不雨，遣宮望祭嶽鎮海瀆于北郊。癸卯，敕尚書省：「刑獄雖已奏行，其間恐有疑枉，其再議以聞。人命至重，不可不慎也。」甲辰，遣參知政事尼厖古鑑祈雨於社稷。丁未，復遣使就祈雨于東嶽。夏四月辛亥，命尚書右丞胥持國祈雨于太廟。壬子，遣使審決冤獄。京城禁傘扇。戊午，初行區種法，民十五以上、六十以下有土田者，丁種一畝。乙丑，命御史大夫移剌仲方祈雨于社稷。壬申，命參知政事馬琪祈雨于太廟。甲戌，尚書省以趙承元言，請追上孝孝懿皇太后冊寶，然後行謚冊禮。禮官執奏尊皇太后已詔示中外，無追冊禮，從之。戊寅，上以久不雨，命禮部尚書張暐祈于北嶽。己卯，遣官望祭嶽鎮海瀆于北郊。

五月庚辰朔，觀稼于近郊，因閱區田。乙酉，以久旱，徙市。庚寅，詔復市如常。壬辰，以尚藥局副使粘割忠為橫賜夏國使。乙未，參知政事尼厖古鑒薨。庚子，雨足。

六月甲寅，上以百姓艱食，詔出倉粟十萬石減價以糶之。乙丑，平晉縣民利通家蠶自成綿段，長七尺一寸五分，闊四尺九寸，詔賜絹十匹。丁卯，敕自今長老、大師、大德不限年甲，長老、大師許度弟子三人，大德二人，戒僧年四十以上者度一人。其大定十五年附籍沙彌年六十以上並令戒，仍不許度弟子。尼、道士、女冠亦如之。御史大夫移剌仲方罷。庚午，幸環秀亭觀稼。癸酉，詔應禁軍器路分，步弓手擬於射糧軍內選之，馬弓手擬於猛安謀克軍戶餘丁內選之。其有為百姓害，從本州縣斷遣。無猛安戶，於二百里內屯駐軍餘丁內取之，依步弓手月給二貫石。

七月庚辰，御紫宸殿，受諸王、百官賀，賜諸王、宰執酒。敕有司：「以酒萬尊置通衢，賜民縱飲。」乙酉，敕今後高麗、夏使入見數奏，令新設各國通事具公服與閣門使上殿監聽。命有司收瘞西北路陣亡骸骨。

八月己酉，獵于近郊。癸丑，幸玉泉山。甲子，以郊祀日期詔中外。戊辰，至自萬寧宮。以陜西西北路轉運使董師中為御史大夫。癸酉，左丞衡丁父憂。

九月丁丑朔，天壽節，宋、高、夏遣使來賀。幸天長觀。辛巳，以右丞相襄為左丞相，監修國史，封常山郡王。壬午，賜襄酒百尊。太白晝見。癸未，都人進酒三千一百瓶，詔以賜北邊軍吏。以吏部尚書張嗣等為賀宋生日使。癸巳，左丞衡起復。丁酉，知大興府卜、同知郭鑄以擅逮問宰臣，各笞四十。辛丑，西南路招討使僕散揆至自軍。乙巳，以國子監丞烏古論達吉不為夏國生日使。冬十月丙午朔，詔選親軍八百人戍撫州。庚戌，命左丞相襄行省于北京，簽書樞密院事完顏匡行院於撫州。丙辰，祫享于太廟。

十一月戊子，參知政事馬琪罷。庚寅，特滿群牧契丹陀鎖、德壽反，泰州軍擊敗之。御史大夫董師中、北京留守裔並為參知政事。甲午，以陜西路統軍使崇道等為賀宋正旦使。丁酉，朝享于太廟。戊戌，有事于南郊，大赦，改元。己亥，曹王永升率親王、百官賀。癸卯，命有司祈雪，仍遣官祈於東嶽。

十二月丙午，樞密使唐括貢率百官請上尊號，不允。乙酉，遣提點太醫近侍局使李仁惠勞賜北邊將士，授官者萬一千人，授賞者幾二萬人，凡用銀二十萬兩，絹五萬匹、錢三十二貫。庚戌，以同知登聞檢院阿不罕德剛為高麗國生日使，壬子，樞密使唐括貢復率百官請上尊號，不允。

二年春正月乙亥朔，宋、高麗、夏遣使來賀。乙酉，敕職官犯贓私不得訴於同官。丁亥，如安州春水。丁酉，至自春水。辛丑，宋主以母后喪，遣使告哀。

二月丁巳，敕自今職官犯贓，每削一官殿一年。是日，太白晝見，經天。是月，特命襲封衍聖公孔元措世襲兼曲阜令。

三月己卯，親王、百官復請上尊號，不允。壬午，命尚書戶部侍郎溫昉佩金符，行六部尚書於撫州。庚寅，幸西園閱軍器。辛卯，始定保舉德行才能格。癸巳，平章政事烏林答愿罷。丁酉，樞密使唐括貢率百官請上尊號，不允。以參知政事裔代左丞相襄行省于北京。夏四月甲寅，如萬寧宮。丙辰，命有司祈雨，望祭嶽鎮海瀆于北郊。甲子，祈雨于社稷。尚書省奏：「比歲北邊調度頗多，請降僧道空名度牒紫褐師德號以助軍儲。」從之。癸酉，親王宣敕始用女直字。

五月甲戌朔，諭宰臣曰：「比以軍須，隨路賦調。司縣不度緩急，促期徵斂，使民費及數倍，胥吏又乘之以侵暴。其令提刑司究察之。」丙子，集官吏于尚書省，詔諭之曰：「今紀綱不立，官吏弛慢，遷延茍簡，習以成弊。職官多以吉善求名，計得自安，國家何賴焉？至於徇情賣法，省部令史尤甚。尚書省其戒諭之。」丁丑，北京行省參知政事裔移駐臨潢府。庚辰，升撫州為鎮寧軍。以雨足，報祭于社稷。甲申，望祭嶽鎮海瀆于北郊。丁亥，左丞相襄詣臨潢府。己丑，皇子生，庚寅，詔中外，降死罪，釋徒以下。

六月乙巳，命禮部尚書張暐報祀高禖。丙午，雨雹。戌申，以澄州刺史王遵古為翰林直學士，仍敕無與選述，入直則奏聞，或霖雨，免入直，以遵古年老，且嘗侍講讀也。庚戌，詔罷瑤光殿工作。甲寅，置全州盤安軍節度使，治安豐縣。乙卯，封皇子為壽王。

閏月甲午，出西橫門觀稼。秋七月壬寅朔，幸天長觀，建普天大醮，禁屠宰七日，無奏刑，百司權停決罰。己未，命西上閣門使劉頍賜參知政事裔宴于行省。戊辰，天壽節，御紫宸殿受朝。

八月庚辰，敕計議官所進奏帖，可直言利害，勿用浮辭。辛巳，以邊事未寧，詔集六品以上官於尚書省，問攻守之計。應中外臣僚不以職位高下，或有方略材武，或長於調度，各舉三五人以備選用，無有顧望不盡所懷，期五日封章以進。議者凡八十四人，言攻者五，守者四十六，且攻且守者三十三，召對睿思殿，論難久之。癸未，至自萬寧宮。丙戌，以左丞相襄為左副元帥，參知政事董師中尚書左丞，左宣徽使嵒尚書右丞，戶部尚書楊伯通參知政事。尚書左丞夾谷衡罷。右丞胥持國致仕。庚寅，參知政事裔罷。樞密使唐括貢致仕。壬辰，以左副元帥襄為樞密使兼平章政事。

九月辛丑朔，天壽節，宋、高麗、夏遣使來賀。壬寅，遣官分詣上京、東京、北京、咸平、臨潢、西京等路招募漢軍，不足則簽補之。乙巳，以夏使朝辭，詔答許復保安、蘭州榷場。丁未，以知歸德府事完顏愈為賀宋生日使。癸丑，以上京留守粘割斡特剌為平章政事。辛酉，以樞密使兼平章政事襄，知大興府事胥持國為樞密副使、權參知政事，行省于北京。乙丑，始置軍器監，掌治戎器，班少府監下，設甲坊、利器二署隸焉。丁卯，分遣官於東、西、北京，河北等路，中都二節鎮，買牛五萬頭。冬十月庚午朔，初設講議所官十員，共議錢穀，以中都路轉運使孫鐸、戶部侍郎高汝礪等為之。庚辰，尚書省奏，高麗國牒報，其王以老疾，令母弟晫權國事。壬午，尚書省行推排。丁亥，皇子壽王薨。壬辰，詔獎諭西南路招討使僕散揆等有功將士。甲午，大雪，以米千石賜普濟院，令為粥以食貧民。丙申，以禮部員外郎蒙括仁本為夏國生日使。

十一月甲辰，冬至，有事於南郊。乙巳，以薪貴，敕圍場地內無禁樵採。壬子，諭尚書省：「猛安謀克既不隸提刑司，宜令監察御史察其臧否。」庚申，北京留守裔以行省失職，杖一百，除名。右諫議大夫納蘭昉杖九十，削官二階，罷之。甲子，諭宰臣曰：「朕居九重，民間難以遍知，宰相不見賓客，何以得知民間利害。」

十二月己巳朔，敕御史臺糾察諂佞趨走有實跡者。己卯，始鑄「承安寶貨」。癸未，遣戶部侍郎上官瑜體究西京逃亡，勸率沿邊軍民耕種，戶部郎中李敬義規措臨潢等路農務。乙酉，諭宰臣：「今後水潦旱蝗、盜賊竊發，命提刑司預為規畫。」戊子，諭西南路將士。庚寅，豫王永成進馬八十匹，賜詔獎諭，稱皇叔豫王而不名。

本紀第十一

章宗三

三年春正月己亥朔，日有食之。辛丑，宋、夏遣使來賀。癸卯，諭有司：「凡館接伴并奉使者，毋以語言相勝，務存大體。奉使者亦必得其人乃可。」乙卯，詔罷講議所。丙辰，如城南春水。丁巳，併上京、東京兩路提刑司為一，提刑使、副兼安撫使、副，安撫專掌教習武事，毋令改其本俗。己未，以都南行宮名建春。甲子，至自春水。乙丑，宋主以祖母喪，遣使告哀。

二月己巳朔，幸建春宮。辛巳，諭宰臣曰：「自今內外官有闕，有才能可任者，雖資歷未及，亦具以聞。雖親故，毋有所避。」以武衛軍都指揮使烏林答天益等為宋弔祭使。甲申，至自建春宮。丙戌，斜出內附。辛卯，平章政事粘割斡特剌薨。

三月戊戌，以禮部尚書張暐為御史大夫。壬寅，復榷醋。甲寅，如萬寧宮。丁巳，敕隨處盜賊，毋以強為竊，以多為少，以有為無。嘯聚三十人以上奏聞，違者杖百。丙寅，高麗王王皓以弟晫權國事，遣使奉表來告。夏四月戊戌朔，諭有司：「宰相遇雨，可循殿廡出入。」丙申，諭御史臺曰：「隨朝大小官雖有才能，率多茍簡，朕甚惡之，其察舉以聞。提刑司所察廉能污濫官，皆當殿奏，餘事可轉以聞。」以侍御史孫俁為宣問高麗王王皓使。

五月庚子，右宣徽使張汝方以漏泄廷議，削官兩階。壬寅，射柳、擊球，縱百姓觀。戊申，以客省使移剌郁為夏國生日使。甲子，參知政事楊伯通表乞致仕，不許。秋七月丙午，幸香山。己酉，如萬寧宮。甲寅，還宮。

八月辛未，獵于近郊。癸酉，獵于香山。戊寅，如萬寧宮。庚辰，以護衛石和尚為押軍萬戶，率親軍八百人、武衛軍千六百人戍西北路。癸未，還宮。宋遣使來報謝。

九月丙申朔，天壽節，宋、夏遣使來賀。以中都路都轉運使孫鐸等為賀宋生日使。乙巳，獵於近郊。庚戌，參知政事楊伯通再表乞致政，不許。戊午，木波進馬。冬十月庚午，獵于近郊。癸未，行樞密院言斜出等請開榷場於轄里裊，從之。丁亥，定官民存留見錢之數，設回易務，更立行用鈔法。

十一月丁酉，樞密使兼平章政事襄至自軍，癸卯，以為尚書左丞相，監修國史。丁未，以太常卿楊庭筠等為賀宋正旦使。戊申，詔獎諭樞密副使夾谷衡以下將士。辛亥，定屬託法。定軍前官吏賞格。以邊事定，詔中外，減死罪，徒已下釋之。賜左丞相襄以下將士金幣有差。甲寅，冬獵。

十二月甲子朔，獵於酸棗林。大風寒，罷獵，凍死者五百餘人。己巳，還都。丙戌，尚書右丞嵒罷。高麗權國事王晫遣使奉表來告。

四年春正月癸巳朔，宋、高麗、夏遣使來賀。乙巳，尚書左董師中致仕。辛酉，監察御史姬端修以妄言下吏。尚書左丞相襄為司空，職如故。樞密副使夾谷衡為平章政事，封英國公。前知濟南府事張萬公起復為平章政事，封壽國公。楊伯通為尚書左丞。簽樞密院事完顏匡為尚書右丞。

二月乙丑，如建春宮春水。己巳，還宮。庚午，御宣華門，觀迎佛。辛未，如建春宮。赦姬端修罪，令居家俟命。司空襄言，西南路招討使僕散揆治邊有功，召赴闕，以知興中府事紇石烈子仁代之。壬申，諭有司：「自三月一日為始，每旬三品至五品官各一人轉對，六品亦以次對。臺諫勿與，有應奏事，與轉對官相見，無面對者上章亦聽。」乙亥，還宮。戊寅，如建春宮。庚辰，上諭點檢司曰：「自蒲河至長河及細河以東，朕常所經行，官為和買其地，令百姓耕之，仍免其租稅。」甲申，還宮。乙酉，以西南路招討使僕散揆為參知政事。起姬端修為太學博士。如建春宮。戊子，還宮。

三月丁酉，同判大睦親府事宗浩為樞密使，封崇國公。己亥，如建春宮。遣使冊王晫為高麗國王。戶部尚書孫鐸、郎中李仲略、國子祭酒趙忱始轉對香閣。丁未，敕尚書：「官員必須改除者議之，其月日淺毋數改易。」乙卯，尚書省奏減親軍武衛軍額及太學女直、漢兒生員，罷小學官及外路教授。詔學校仍舊，武衛軍額再議，餘報可。司空襄、右丞匡、參知政事揆請罷諸路提點刑獄，從之。戊午，雨雹。夏四月癸亥，改提刑司為按察使司。戊辰，如萬寧宮。壬申，左丞楊伯通致仕。御史大夫張暐以奏事不實，追一官，侍御史路鐸追兩官，俱罷之。姬端修杖七十，贖。壬午，英王從憲進封瀛王。詔同州、許州節度使罷兼陜西、河南副統軍。

五月壬辰朔，以旱，下詔責躬，求直言，避正殿，減膳，審理冤獄，命奏事於泰和殿。戊戌，命有司望祭嶽瀆禱雨。己亥，應奉翰林文字陳載言四事：其一，邊民苦于寇掠；其二，農民困于軍須；其三，審決冤滯，一切從寬，茍縱有罪；其四，行省官員，例獲厚賞，而沿邊司縣，曾不霑及，此亦干和氣，致旱災之所由也。上是之。壬寅，以兵部郎中完顏撒里合為夏國生日使。戊申，宰臣以京畿雨，率百官請御正殿，復常膳。不從。尚書省奏上更定給發虎符制，著于令。庚戌，諭宰臣曰：「諸路旱，或關執政。今惟大興、宛平兩縣不雨，得非其守令之過歟？」司空襄、平章政事萬公、參知政事揆上表待罪。上以罪己答之，令各還職。詔頒銅杖式。壬子，祈雨于太廟。乙卯，更定軍功賞格。戊午，司空襄以下再請御正殿，復常膳。不從。庚申，平章政事夾谷衡薨。以宿直將軍徒單仲華為橫賜夏國使。

六月丁卯，雨。司空襄以下復表請御正殿，復常膳。從之。甲戌，以雨足，命有司報謝于太廟。丁丑，右補闕楊庭秀言：「自轉對官外，復令隨朝八品以上、外路五品以上及出使外路有可言者，並許移檢院以聞。則時政得失，民間利病，可周知矣。」從之。己卯，以雨足，報祭社稷。辛巳，遣官報祀嶽瀆。癸未，奉職醜和尚進《浮漏水稱影儀簡儀圖》。命有司依式造之。丁亥，定宮中親戚非公事傳達語言、轉遞諸物及書簡出入者罪。

七月甲辰，更定尚藥、儀鸞局學者格。辛亥，敕宣徽院官，天壽節凡致仕宰執悉召與宴。丙辰，以久雨，令大興府祈晴。

八月己巳，獵于近郊。壬申，獵于香山。甲戌，以皇嗣未立，命有司祈于太廟。丁丑，獵于近郊。庚辰，還宮。

九月庚寅朔，天壽節，宋、高麗、夏遣使來賀。己亥，如薊州秋山。己未，以知東平府事僕散琦等為賀宋生日使。冬十月丙寅，至自秋山。壬午，初定百官休假。甲申，初置審官院。

十一月乙未，敕京、府、州、縣設普濟院，每歲十月至明年四月設粥，以食貧民。丙申，平章政事張萬公表乞致政，不許。庚戌，命有司祈雪。甲寅，定護衛改充奉御格。以知濟南府事范楫等為賀宋正旦使。

十二月己未，除授文字初送審官院。辛酉，更定考試隨朝檢、知法條格。右補闕楊庭秀請類集太祖、太宗、世宗三朝聖訓，以時觀覽。從之，仍詔增熙宗為四朝。癸未，更定科舉法。增設國史院女直、漢人同修史各一人。定親軍及承應人退閑遷賞格。是月，淑妃李氏進封元妃。

五年春正月戊子朔，宋、高麗、夏遣使來賀。乙未，以尚書省言：「會試取策論、詞賦、經義不得過六百人，合格者不及其數，則闕之。」丙申，如春水。庚子，命左右司五日一轉奏事。辛丑，諭點檢司：「車駕所至，仍令百姓市易。」庚戌，定猛安謀克軍前怠慢罷世襲制。

二月辛未，至自春水。辛巳，有司奏：「應奉翰林文字溫迪罕天興與其兄直學士思齊同僚學士院，定撰制誥文字，合無乃避？」詔不須避，仍為定制。

閏月癸卯，定進納粟補官之家存留弓箭制。丁未，上與宰臣論置相曰：「徒單鎰，朕志先定。賈鉉如何？」皆曰：「知延安府事孫即康可。」平章政事萬公亦曰：「即康及第，先鉉一榜。」上曰：「至此安問榜次，特以賈才可用耳！」尚書省奏：「右補闕楊庭秀言，乞令尚書省及第左右官一人，應入史事者編次日歷，或一月，或一季，封送史院。」上是其言，仍令送著作局潤色，付之。

三月庚申，大睦親府進重修《玉牒》。平章政事張萬公乞致政，不許。壬戌，命有司禱雨。癸亥，雨。戶部尚書孫鐸、大理卿完顏撒剌、國子司業蒙括仁本召對便殿。丙寅，如萬寧宮。戊辰，定妻亡服內婚娶聽離制。親王、宰執、百官再請上尊號。不許。庚午，以知大興府事卜為御史大夫。丙子，尚書省奏：「擬同知商州事蒲察西京為濟南府判官。」上曰：「宰相豈可止徇人情，要當重惜名爵。此人不堪，朕常記之，止與七品足矣！」庚辰，以上京留守徒單鎰為平章政事，封濟國公。辛巳，定本國婚聘禮制。改山東東路舊皇城猛安名曰合里哥阿鄰。

四月丙戌朔，文武百官再請上尊號。不許，丙午，尚書省進《律義》。

五月乙卯朔，定猛安謀克鬥毆殺人遇赦免死罷世襲制。以雨足，遣使報祭社稷。丁巳，定策論進士及承廕人試弓箭格。戊午，敕來日重五拜天，服公裳者拜禮仍舊，諸便服者並用女直拜。己未，敕諸路按察司，糾察親民官以大杖箠人者。乙亥，親王、文武百官、六學各上表請上尊號。不許。庚辰，地震。詔定進納官有犯決斷法。

六月乙巳，遣有司祈晴，望祭嶽瀆。

七月乙卯朔，以晴，遣官望祭嶽鎮海瀆。癸亥，定居祖父母喪婚娶聽離法。初置蒲思衍群牧。辛未，平章政事萬公特則賜告兩月。甲戌，獵于近郊。

八月壬辰，幸香山。乙未，至自香山。丁未，敕審官院奏事，其院官皆許升殿。戊申，更定鎮防軍犯徒配役法。

九月甲寅朔，天壽節，宋、高麗遣使來賀。戊午，命樞密使宗浩、禮部尚書賈鉉佩金符行省山東等路括地。己未，尚書省奏：「西北路招討使獨吉思忠言，各路邊堡墻隍，西自坦舌，東至胡烈公，幾六百里，向以起築匆遽，並無女墻副隄。近令修完，計工七十五萬，止役戍軍，未嘗動民，今已畢功。」上賜詔獎諭。修《玉牒》成。定皇族收養異姓男為子者徒三年，姓同者減二等，立嫡違法者徒一年。癸亥，如薊州秋山。冬十月庚寅，至自秋山。庚子，風霾。宋遣使來告哀。辛丑，集百官于尚書省，問：「間者亢旱，近則久陰，豈政有錯謬而致然歟？」各以所見對。以禮部郎中劉公憲為高麗生日使。丁未，獵于近郊。以宿直將軍完顏觀音奴為夏國生日使。

十一月癸丑朔，日有食之。乙卯，以國史院編修官呂卿雲為左補闕兼應奉翰林文字。審官院以資淺駁奏，上諭之曰：「明昌間，卿雲嘗上書言宮掖事，辭甚切直，皆他人不能言者，卿輩蓋不知也。臣下言事不令外人知，乃是謹密，正當顯用，卿宜悉之。」以工部尚書烏古論誼等為宋弔祭使。初定品官過闕則下制。己巳，宋復遣使來告哀。辛未，以殿前右副點檢紇石烈忠定為賀宋正旦使。

十二月癸未朔，詔改明年為泰和元年。以河南路統軍使充等為宋弔祭使。乙未，定管軍官受所部財物輒放離役及令人代役法。辛丑，詔宮籍監戶，百姓自願以女為婚者聽。癸卯，定造作不如法，三年內有損壞者罪有差。

泰和元年正月壬子朔，宋、高麗、夏遣使來賀。壬戌，宋遣使獻先帝遺留物。己巳，以太府監孫復言：「方今在仕者三萬七千餘員，而門廕補敘居三之二，諸司待闕，動至累年。蓋以補廕猥多，流品混淆，本未相舛，至於進納之人，既無勞績，又非科第，而亦廕及子孫，無所分別，欲流之清，必澄其源。」乃更定廕敘法而頒行之。尚書省奏：「今杖式輕細，民不知畏，請用大杖。」詔不許過五分。庚午，如長春宮春水。辛未，上以方春，禁殺含胎兔，犯者罪之，告者賞之。甲戌，初命文武官官職俱至三品者許贈其祖。

二月壬辰，去造土茶律。丁未，至自春水。

三月乙丑，夏國遣使來謝。壬申，幸天長觀。癸酉，如萬寧宮。乙亥，宋遣使來報謝。丁丑，更定鎮防千戶謀克放老入除格。辛巳，敕官司、私文字避始祖以下廟諱小字，犯者論如律。夏四月甲辰，詔諭契丹人戶，累經簽軍立功者，官賞恩例與女直人同，仍許養馬、為吏。

五月甲寅，擊球于臨武殿，令都民縱觀。丙辰，樞密使宗浩罷。壬戌，幸玉泉山。戊寅，削尊長有罪卑幼追捕律。以直東上閣門劉頍為橫賜高麗使。

六月己卯，幸香山。乙酉，平章政事張萬公乞致仕。不許。辛卯，祈雨于北郊。己亥，用尚書省言，申明舊制，猛安謀克戶每田四十畝，樹桑一畝。毀樹木者有禁，鬻地土者有刑。其田多污萊，人戶闕乏，並坐所臨長吏。按察司以時勸督，有故慢者量決罰之，仍減牛頭稅三之一。敕尚書省舉行風俗奢僭之禁。乙巳，初許諸科征鋪馬、黃河夫、軍須等錢，折納銀一半，願納錢鈔者聽。丁未，詔有司修蓮花漏。

七月辛酉，禁放良人不得應諸科舉，子孫不在禁限。甲子，諭刑部官，凡上書人言及宰相者不得申省。乙丑，更定右選注縣令丞簿格。己巳，初禁廟諱同音字。

八月庚辰，初命戶絕者田宅以三分之一付其女及女孫。戊子，特改授司空襄河間府路算注海世襲猛安。乙未，至自萬寧宮。丙申，宋遣使來報謝。壬寅，制猛安謀克並隸按察司，監察御史止按部糾舉，有罪則併坐監臨之官。詔推排西、北京、遼東三路人戶物力。

九月戊申朔，天壽節，宋、高麗、夏遣使來賀。更定贍學養士法：生員，給民佃官田人六十畝，歲支粟三十石；國子生，人百八畝，歲給以所入，官為掌其數。以右宣徽使徒單懷忠等為賀宋生日使。甲寅，如秋山。丙子，至自秋山。冬十月乙酉，祫享于太廟。戊子，平章政事張萬公乞致仕，不許。壬辰，御史臺奏：「在制，按察司官比任終遣官考核，然後尚書省命官覆察之。今監察御史添設員多，宜分路巡行，每路女直、漢人各一人同往。」從之，仍敕分四路。丙申，御史大夫卞乞致仕，不許。戊戌，以武衛軍都揮指使司判官納合鉉為高麗生日使。壬寅，敕有司：「購遺書宜尚其價，以廣搜訪。藏書之家有珍惜不願送官者，官為謄寫。畢復還之，仍量給其直之半。」甲辰，以刑部員外郎完顏綱為夏國生日使。

十一月庚戌，司空襄以下文武百官復請上尊號。不許。辛亥，敕尚書省：「凡役眾勞民之事，勿輕行之。」丁巳，諭工部曰：「比聞懷州有橙結實，官吏檢視，已嘗擾民，今復進柑，得無重擾民乎？其誡所司，遇有則進，無則已。」庚申，以殿前右衛將軍紇石烈七斤等為賀宋正旦使。

十二月辛巳，敕改原廟春秋祭祀稱朝獻。司空襄以下復請上尊號。詔不允，仍斷來章。丁酉，司空襄等進《新定律令敕條格式》五十二卷。辛丑，詔頒行之。壬寅，獵于近郊。乙巳，初定廉能官升注格。

二年春正月丁未朔，宋、高麗、夏遣使來賀。乙卯，始朝獻於衍慶宮。庚申，幸芳苑觀燈。癸酉，歸德軍節度副使韓琛以強市民布帛，削一官，罷之。甲戌，如建春宮。

二月戊戌，初置內侍寄祿官。乙巳，還宮。

三月甲寅，初置宮苑司都、同監各一人。甲子，蔡王從彞母充等太師卒，詔有司定喪禮葬儀，事載《從彞傅》。

四月庚辰，幸升國長公主第問疾。己亥，定遷三品官格。復撲買河濼法。辛丑，諭御史臺，諸訴事于臺，當以實上聞，不得輒稱察知。癸卯，如萬寧宮。命有司祈雨。

五月甲辰朔，日有食之。戊申，如泰和宮。辛亥，初薦新于太廟。壬戌，諭有司曰：「金井捺缽不過二三日留，朕之所止，一涼廈足矣。若加修治，徒費人力。其籓籬不急處，用圍幕可也。」甲子，更泰和宮曰慶寧，長樂川曰雲龍。己巳，敕御史臺，京師拜廟及巡幸所過州縣，止令灑掃，不得以黃土覆道，違者糾之。

六月辛卯，諭尚書省，諸路禾稼及雨多寡，令州郡以聞。

七月辛亥，有司奏還宮日請用黃麾仗。不許。乙卯，朝獻於衍慶宮。

八月丙申，鳳凰見于磁州武安縣鼓山石聖臺。丁酉，還宮。皇太生。

九月壬寅朔，天壽節，宋、高麗、夏遣使來賀。甲寅，以拱衛直都指揮使完顏瑭等為賀宋生日使，且戒之曰：「兩國和好久矣，不宜爭細故，傷大體。」癸亥，以皇子生，親謝南北郊。庚午，封皇子為葛王。冬十月戊寅，報謝于太廟及山陵。甲申，以鳳凰見，詔中外。丙戌，獵近郊。壬辰，遣尚輦局副使李仲元為高麗國生日使。以宿直將軍紇石烈毅為夏國生日使，瀛王府司馬獨吉溫為橫賜使。

十一月甲辰，更定德運為土，臘用辰。以西京留守宗浩為樞密使。戊申，以更定德運，詔中外。庚申，初命外官三品到任進表稱謝。甲子，幸玉虛觀，遣使報謝于太清宮。

十二月癸酉，以皇子晬日，放僧道戒牒三千。以武安軍節度使徒單公弼等為賀宋正旦使。戊寅，冬獵。庚辰，報謝于高禖。丁酉，還都。

閏月庚戌，司空襄薨。癸丑，初命監察御史非特旨不許舉官。辛酉，遣使報謝于北嶽。定人戶物力隨時推收法。丁卯，遣使報謝於長白山。冬，無雪。

三年春正月辛未朔，宋、高麗、夏遣使來賀。癸酉，遣官祈雪于北嶽。丁丑，朝獻于衍慶宮。己卯，以樞密使宗浩為尚書右丞相，右丞完顏匡為左丞，參知政事僕散揆為右丞，御史中丞孫即康、刑部尚書賈鉉並為參知政事。庚辰，如建春宮。

二月癸丑，還宮。甲子，定諸職官省親拜墓給假例。

三月壬申，平章政事張萬公致仕。庚辰，如萬寧宮。丁亥，定從人銅牌賣毀罪賞制。庚寅，定職官應遷三品格，刺史以上及隨朝資歷在刺史以上身故者，每半年一次敷奏。甲午，如玉泉山。丙申，以殿前都點檢僕散端為御史大夫。

四月乙巳，禘于太廟。敕點檢司：「致仕官入宮，年高艱于步履者，並聽策杖，仍令舍人護衛扶之。」丁巳，敕有司祈雨，仍頒土龍法。己未，命吏部侍郎李炳、國子司業蒙括仁本、知登聞檢院喬宇等再詳定《儀禮》。庚申，諭省司：「宮中所用物，如民間難得，勿強市之。」癸亥，尚書省奏，遣官分路覆實御史所察事。

五月壬申，以重五，拜天，射柳，上三發三中。四品以上官侍宴魚藻殿。以天氣方暑，命兵士甲者釋之。丙戌，以定律令、正土德、鳳凰來、皇嗣建，大赦。辛卯，皇子葛王薨。壬辰，定擅增減宮門鎖鑰罪。丙申，作太極宮。

六月己亥，太白晝見。壬寅，詔選聰明方正之士為修起居注。又詰點檢司，諸親軍所設教授及授業人若干，其為教何法，通大義者幾人，各具以聞。戊申，定職官追贈法，惟嘗犯贓罪者不在追贈之列。壬戌，遣官行視中都田禾雨澤分數。

七月壬申，朝獻于衍慶宮。乙亥，定大臣薨百官奉慰禮。庚辰，獵于近郊。丁亥，上諭宰臣：「凡奏事，朕欲徐思或如己者，若除授事，可俟三五日再奏，餘並二十日奏之。」

八月丙辰，還宮。庚申，命編修官左容充宮教，賜銀、幣。

九月丙寅朔，天壽節，宋、高麗、夏遣使來賀。壬申，以刑部尚書承暉等為賀宋生日使。戊子，以萬寧宮提舉司隸工部。壬辰，詔定千戶謀克受隨處捕盜官公移，盜急，不即以眾應之者罪有差。召右丞相宗浩還朝。冬十月戊戌，日將暮，赤如赭。己亥，大風。甲辰，申、酉間天大赤，夜將旦亦如之。壬子，右丞僕散揆至自北邊，丙辰，召至香閣慰勞之。以尚食局使師孝為高麗生日使。庚申，尚書左丞完顏匡等進《世宗實錄》。上降座，立受之。壬戌，以薊州刺史完顏太平為夏國生日使。奉御完顏阿魯帶以使宋還，言宋權臣韓侂胄市馬厲兵，將謀北侵。上怒，以為生事，笞之五十，出為彰德府判官。及淮平陷，乃擢為安國軍節度副使。丁卯，諭尚書省：「士庶陳言皆從所司以聞，自今可悉令詣闕，量與食直，仍給官居之。其言切直及繫利害重者，並三日內奏聞。」

十一月辛未，以簽樞密院事獨吉思忠等為賀宋正旦使。丁丑，冬獵，以獲兔，薦山陵。甲午，詔監察等察事可二年一出。

十二月庚子，諭宰臣曰：「賀正宋使且至，可令監察隨之，以為常。」壬寅，還都。己酉，賜天長觀額為太極宮。辛亥，詔諸親王、公主每歲寒食、十月朔聽朝謁興、裕二陵，忌辰亦如之。癸丑，詔遣監察御史分按諸路，所遣者女直人，即以漢人朝臣偕，所遣者漢人，即以女直朝臣偕。戊午，敕行宮名曰光春，其朝殿曰蘭皋，寢殿曰煇寧。

本紀第十二

章宗四

四年春正月乙丑朔，宋、高麗、夏遣使來賀。丁卯，諭外方使人不得佩刀入宮。庚午，幸豫王永成第視疾。辛未，如光春宮春水。壬申，陰霧，木冰。丁丑，行尚書省奏，宋賀正使還至慶都卒。詔遣防禦使女奚烈元往祭，致賻絹布各二百二十匹，仍命送伴使張雲護喪以歸。豫王永成薨。辛卯，高麗國王王晫沒，嗣子韺遣使來告哀。

二月乙未朔，還宮。丁酉，以山東、河北旱，詔祈雨東、北二嶽。己亥，命購豫王永成遺文。庚戌，始祭三皇、五帝、四王。癸丑，詔刺史，州郡無宣聖廟學者並增修之。

三月丁卯，日昏無光，大風毀宣陽門鴟尾。癸酉，命大興府祈雨。戊寅，幸太極宮。詔定前代帝王合致祭者。尚書省奏：「三皇、五帝、四王，已行三年一祭之禮。若夏太康，殷太甲、太戊、武丁，周成王、康王、宣王，漢高祖、文、景、武、宣、光武、明帝、章帝，唐高祖、文皇一十七君致祭為宜。」從之。乙酉，祈雨于北郊。丁亥，如萬寧宮。壬辰，祈雨于社稷。遼陽府判官民斜卯劉家以上書論列朝臣，削官一階，罷之。夏四月丙申，詔定縣令以下考課法。已亥，祈雨于太廟。庚子，增定關防姦細格。丙午，定衣服制。以祈雨，望祀嶽鎮海瀆于北郊。癸丑，祈雨于社稷。甲寅，以久旱，下詔責躬，求直言，避正殿，減膳撤樂，省御廄馬，免旱菑州縣徭役及今年夏稅。遣使審繫囚，理冤獄。乙卯，宰臣上表待罪。詔答曰：「朕德有愆，上天示異。卿等各趨乃職，思副朕懷。」戊午，以西上閣門使張偁等為故高麗國王王晫敕祭使，東上閣門使石愨等為高麗國王王韺慰問起復橫賜使。庚申，祈雨于太廟。壬戌，萬寧宮端門災。

五月乙丑，祈雨于北郊。有司請雩，詔三禱嶽瀆社稷宗廟，不雨，乃行之。癸酉，平章政事徒單鎰、尚書左丞完顏匡罷。甲戌，雨。乙亥，百官上表請御正殿，復常儀。乙酉，謝雨于宗廟。丁亥，報祀社稷。汰隨朝冗官。定省令史關決公務，詭稱已稟，擅退六部、大理寺法狀及妄有所更易者罪。辛卯，報謝嶽鎮海瀆。

六月壬辰朔，罷兼官俸給。壬寅，復行吏目移轉法。乙巳，始祭中溜。戊申，罷惠、川、高三州，秀巖、灤陽、徽川、咸寧、金安、利民六縣，及北京宮苑使。諸群牧提舉，居庸、紫荊、通會三關使，西北路鎮防十三千戶，諸路醫學博士。壬子，司天臺長行張冀進《天象傳》。秋七月丁卯，定申報盜賊制。戊辰，朝獻于衍慶宮。庚午，幸望京甸。壬申，如萬寧宮。甲戌，罷限錢法。甲申，改葬鎬王永中於威州。

八月，大理丞姬端修、司直溫敦按帶論奏知大興府事紇石烈執中，坐所言不當，各削一官，罷職。丁酉，以尚書右丞相宗浩為左丞相，右丞僕散揆為平章政事，參知政事孫即康為尚書右丞，御史大夫僕散端為左丞，吏部尚書獨吉思忠為參知政事。庚子，詔完顏綱、喬宇、宋元吉等編類陳言文字，其言涉宮庭，若大臣、省臺、六部，各以類從，凡二千卷。辛丑，以西京留守崇肅為御史大夫。癸卯，更定閣門祗候出職格。先是以天旱詔求直言。至是尚書省奏：「河南府盧顯達、汝州王大材所陳，言涉不遜，請以情理切害論其罪。」從之，仍遍諭中外。命諸路學校生徒少者罷教授，止以本州、府文資官提控之。丁未，以安州軍事判官劉常言，諸按察司體訪不實，輒加糾劾者，從故出入人罪論，仍勒停。若事涉私曲，各從本法。辛亥，還宮。乙卯，以知真定府事完顏昌等為賀宋生日使。丁巳，幸太極宮。弛圍場遠地禁，縱民耕捕樵採。減教坊長行五十人，渤海教坊長行三十人，文繡署女工五十人。出宮女百六十人。

九月庚申朔，天壽節，宋、高麗、夏遣使來賀。丙寅，如薊州秋山。壬申，定屯田戶自種及租佃法。冬十月甲午，定私鹼法。丙申，詔親軍三十五以下令習《孝經》、《論語》。癸卯，至自秋山。甲寅，以提點尚衣局完顏燮為夏國生日使。

十一月丁卯，以殿前右副都點檢烏林答毅等為賀宋正旦使。癸酉，木冰，凡三日。丁丑，定收補承應人格。

十二月己丑朔，新平等縣虸蚄蟲生。己亥，左丞相宗浩等請上尊號。不許。辛丑，敕陜西、河南饑民所鬻男女，官為贖之。乙卯，百官再表乞受尊號。不許。

五年春正月己未朔，大雪。宋、高麗、夏遣使來賀。庚申，謁衍慶宮。乙丑，幸太極宮。丁卯，如光春宮春水。壬申，朝獻于衍慶宮。乙亥，詔有司：「自泰和三年郡縣三經行幸、民嘗供億者，賜今年租稅之半。」丁丑，次霸州。調山東、河北軍夫改治漕渠。

二月己丑朔，諭按察司：「近制以鎮靜而知大體為稱職，苛細而暗於大體為不稱。由是各路按察以因循為事，莫思舉刺，郡縣以貪黜相尚，莫能畏戢。自今若糾察得實，民無冤滯，能使一路鎮靜者為稱職。其或煩紊使民不得伸愬者，是為曠廢。」癸巳，定鞫勘官受飲宴者罪。己亥，如建春宮。甲寅，制盜用及偽造都門契者罪，視宮城門減一等。

三月庚申，還宮。癸亥，更定兩稅輸限。乙丑，宋兵入秦川界。庚午，親王、百官請上尊號，不許。甲戌，諭有司，進士名有犯孔子諱者避之，仍著為令。命給米諸寺，自

十月十五日至次年正月十五日作糜以食貧民。戊寅，罷獄空錢。辛巳，宋失入鞏州來遠鎮。唐州得宋諜者，言韓侂胄屯兵鄂、岳，將謀北侵。

四月戊子朔，如萬寧宮。癸巳，命樞密院移文宋人，依誓約撤新兵，毋縱入境。壬子，定隨路轉運司及府官每季檢視庫物法。

五月甲子，以平章政事僕散揆為河南宣撫使，籍諸道兵以備宋。癸酉，詔定遼東邑社人數。戊寅，更定檢、知法勒留格。己卯，如慶寧宮。制司屬丞凡遭父母喪止給卒哭假，為永制。甲申，宋人入漣水縣。

六月戊子，復漣水縣。丁酉，制定本朝婚禮。更定鬻米面入外界法。己酉，制鎮防軍逃亡致邊事失錯、陷敗戶口者罪。甲寅，詔拜禮不依本朝者罰。召諸大臣問備宋之策，皆以設備養惡為言。上以南北和好四十餘載，民不知兵，不忍先發。

七月戊辰，如錦屏山。壬申，朝獻于衍慶宮。乙亥，宣撫使揆奏定姦細罪賞法。丙子，定圍場誤射中人罪。壬午，招諸縣盜賊多所選注巡尉。

八月辛卯，詔罷宣撫司。時宋殿帥敦倪、濠州守將田俊邁誘虹縣民蘇貴等為間，河南將臣亦屢縱諜，往往利俊邁之賂，反為遊說。皆言宋之增戍，本虞他盜，及聞行臺之建，益畏懾不敢去備。且兵皆白丁，自裹糧Я，窮蹙饑疫，死者十二三，由是中外信之。宣撫司以宋三省、樞密院及盱眙軍牒來上，又皆鐫點邊臣為辭。宣撫使揆因請罷司，從之。揆又奏罷臨洮、德順、秦、鞏新置弓箭手。

閏月乙卯朔，罷典衛司。丙子，還宮。

九月甲申朔，天壽節，宋、高麗、夏遣使來賀。戊子，西北方黑雲間有赤氣如火色，次及西南、正南、東南路方皆赤，有白氣貫其中，至中夜，赤氣滿天，四更乃散。以河南路統軍使紇石烈子仁等為賀宋生日使。戊戌，宋兵三百攻比陽寺莊，副巡檢阿里根寺家奴死之。甲辰，宋人焚黃澗，虜巡檢高顥。冬十月庚申，以刑部員外郎李元忠為高麗生日使。丁丑，宋人襲比陽。唐州軍事判官撒睹死之。

十一月乙酉，宋人入內鄉，攻洛南之固縣，商州司獄壽祖追至丹河，擊敗之。己丑，以太常卿趙之傑等為賀宋正旦使。癸巳，山東闕食，賜錢三萬貫以賑之。乙未，初定武舉格。丁酉，詔山東、陜西帥臣訓練士卒，以備非常。仍以銀十五萬兩分給邊帥，募民偵伺。復遣武衛軍副都指揮使完顏太平、殿前右衛副將軍蒲察阿里赴邊，伺其入，伏兵掩之。戊戌，大雪，免朝參。己亥，更定宮中局、署承應收補格。宋吳曦擁眾興元，欲窺關、隴，皇甫斌益募兵擾淮北，所掠即以與之，使自為戰。

六年春正月癸未朔，宋、高麗、夏遣使來賀。丁亥，宋使陳克俊等朝辭。遣御史大夫孟鑄就館諭克俊等曰：「大定初，世宗皇帝許宋世為姪國，朕遵守遺法，和好至今。豈意爾國屢有盜賊犯我邊境，以此遣大臣宣撫河南軍民。及得爾國有司公移，稱已罷黜邊臣，抽去兵卒，朕方以天下為度，不介小嫌，遂罷宣撫司。未幾，盜賊甚于前日，比來群臣屢以爾國渝盟為言，朕惟和好歲久，委曲涵容。恐姪宋皇帝或未詳知。若依前不息，臣下或復有云，朕雖兼愛生靈，事亦豈能終已。卿等歸國，當以朕意具言之汝主。」辛卯，朝享于衍慶宮。丙申，宋興元守將吳曦遣兵圍抹熟龍堡，部將蒲鮮長安擊走之，斬其將。辛丑，更定保伍法。癸卯，始以沿河縣官兼管勾漕河事，州、府官兼提控。丁未，如春水。庚戌，宋人入撒牟谷。陜西統軍判官完顏摑剌、鞏州兵馬鈐轄完顏七斤約宋西和州守將會境上。俄伏發，為所襲，木波部長趙彥雄等七人死焉。摑剌馬陷淖中，中流矢，七斤僅以身免。

二月甲戌，御史中丞孟鑄言：「提刑改為按察司，又差官覆察，權削而望輕，非便。」參知政事賈鉉曰：「按察司既差監察體訪，復遣官覆察之，誠為繁冗。請自今差監察時即遣官與俱，更不覆察。」從之。

三月甲午，尚書省奏，商州刺史烏古論袞州請賻押軍官與南兵戰沒者，又奏遷右振肅蒲察五斤官，皆從之。明昌初，五斤嘗為奉御，出使山東，至河間，以百姓饑，輒移提刑司開倉賑之，還具以聞。上初甚悅。太傅徒單克寧言：「陛下始親大政，不宜假近侍人權，乞正專擅之罪。」詔杖之二十。克寧又以為言，乃罷之。後上思之，由泰州都軍召為振肅。己亥，如萬寧宮。甲辰，敕尚書省：「祖父母、父母無人侍養，而子孫遠遊至經歲者，甚傷風化，雖舊有徒二年之罪，似涉太輕。其考前律，再議以聞。」己酉，宋人攻靈璧，南京按察使行部至縣，匿民舍得免。

四月丙辰，宋人圍壽春。壽春告急于亳，同知防禦使賢聖奴將步騎六百赴之，乃退。癸亥，尚書省奏：「河南統軍司言，統軍使紇石烈子仁等遣嚴整、閻忠、周秀輩入襄陽。覘敵陰事。還言皇甫斌遣兵四萬規取鄧，以我叛人田元為鄉導，三萬人規取唐，以張真、張勝為鄉導，俱授統領官，故不敢無備。乃聚鄭、汝、陽翟之兵於昌武，以南京副留守兼兵馬副都總管紇石烈毅統之，聚亳、陳、襄邑之兵于歸德，以河南路副統軍徒單鐸統之，而自以所部兵駐汴。及擬山東東、西路軍七千付統軍紇石烈執中駐大名，河北東、西路軍萬七千屯河南，皆給以馬，有老弱者易其人。」皆從之。甲子，宋人攻天水界，乙丑，入東柯谷，部將劉鐸戰敗之。丙寅，詔平章政事僕散揆領行省于汴，許以便宜從事。升諸道統軍司為兵馬都統府，以山東東、西路統軍使紇石烈執中為山東西路兵馬都統使，定海軍節度使、副都統軍使完顏撒剌副之，陜西統軍使充為陜西五路兵馬都統使，通遠軍節度使胡沙、知臨洮府事石抹仲溫副之。河南皆聽揆節制如故。盡征諸道籍兵。辛未，宋吳曦攻來遠鎮之蘭家嶺。丙子，招內外職官納馬各有數。丁丑，宋人入新息、內鄉，又入泗州。戊寅，入褒信。己卯，入虹縣。庚辰，入潁上。

五月壬午，宋李爽圍壽州，田俊邁入蘄縣，秦詵攻蔡州。防禦使完顏佛住敗之。又入金城海口，殺長山尉，執二巡檢以去。甲申，太白晝見。丙戌，以宋叛盟出師，告于天地太廟社稷。丁亥，親告于衍慶宮。戊子，平章政事僕散揆兼左副元帥，陜西兵馬都統使充為元帥右監軍，知真定府事烏古論誼為元帥左都監。辛卯，以征南詔中外。賜唐州刺史吾古孫兀屯、總押鄧州軍馬事完顏江山爵各二級，蔡州防禦使完顏佛住爵一級，餘賞賚有差。又以非嚴整上變，必為所誤，授整嵩州巡檢使，賜爵八級，錢二百萬。上以宋兵方熾，東北新調之兵未集，河南之眾不足支，命河北、大名、北京、天山之兵萬五千屯真定、河間、清、獻等以為應。壬辰，諭尚書省：「今國家多故，凡言軍國利害，五品以上官以次奏陳，朕將親問之。六品以下則具帖子以進。」癸巳，山東路災，赦死罪已下。以樞密副使完顏匡為右副元帥。宋田俊邁攻宿州，安國軍節度副使納蘭邦烈等出兵擊之。邦烈中流矢，宋郭悼、李汝翼參眾繼至，遂圍宿州。壬寅，納蘭邦烈等擊敗之，俊邁退保於蘄。癸卯，執俊邁於蘄。甲辰，皇甫斌攻唐州，刺史吾古孫兀屯拒之。行省遣泌陽副巡檢納合軍勝來援，遂擊敗之。庚戌，太白經天。

六月辛亥朔，左丞僕散端以母憂罷。平章政事揆報蘄之捷，並送所獲宋將田俊邁至闕。上降詔褒諭，賜紇石烈貞、納蘭邦烈、史扢搭等爵賞有差。宋將李爽以兵圍壽州，刺史徒單羲拒守，踰月不能下。壬子，河南統軍判官乞住及買哥等以兵來援，羲出兵應之，爽大敗，同知軍州事蒲烈古中流矢死。乙卯，初置急遞鋪，腰鈴轉遞，日行三百里，非軍期、河防不許起馬。定軍前差發受贓罪。除飛蝗入境雖不損苗稼亦坐罪法。丁巳，詔彰德府，宋韓侂胄祖琦墳毋得損壞，仍禁樵採。庚申，右翼都統完顏賽不敗宋曹統制于溱水。辛酉，詔有司，有宋宗族所居，各具以聞。長官常加提控。壬戌，平章政事揆報壽州之捷。戊辰，詔升壽州為防禦，免今年租稅諸科名錢，釋死罪以下。以徒單羲為防禦使。贈蒲烈古昭勇大將軍，賜錢三百貫，官其子圖剌。擢乞住同知昌武軍節度使事，買哥河南路統軍判官。都統賽不、副統蒲鮮萬奴各進爵一級，賜金幣有差。辛未，木星晝見，至七月戊申，經天。乙亥，宋吳曦攻鹽川，戍將完顏王喜敗之。秋七月癸未，宋商榮復攻東海，縣令完顏卞僧復敗之。還，中伏矢死，贈海州刺史，以銀五百兩，絹百匹給其家，仍官其一子。甲申，朝獻于衍慶宮。丁亥，敕翰林直學士陳大任妨本職專修《遼史》。甲午，宋統制戚春以舟師攻邳州，刺史完顏從正敗之，春赴水死，斬其副夏統制。吳曦兵五萬入秦州，陜西路都統副使承裕等敗之。丙申，夏國王李純佑廢，侄安全立，遣使奉表來告。詔禁賣馬入外境，但至界欲賣而為所捕即論死。

八月庚戌，山東帥來報邳州之捷。辛亥，木星晨見。乙卯，以羌酋青宜可為壘州副都總管。己未，太白晝見。丙寅，左丞僕散端起復前職。詔設平南諸將軍。辛未，宋程松襲取方山原，蒲察貞破走之。壬申，太白晝見，經天。甲戌，至自萬寧宮。乙亥，赦唐、鄧、潁、蔡、宿、泗六州，免來年租稅三分之一。

九月己卯朔，天壽節，高麗遣使來賀。辛巳，元帥右都監蒲察貞取和尚原，臨洮蕃部遵寧獻芻粟、戰馬以助軍。乙酉，將五鼓，北方有赤白氣數道，起于王良之下，行至北斗開陽、搖光之東。丙戌，幸香山。庚寅，敕行尚書省，有方略出眾、武藝絕倫、才幹辦事、工巧過人者，其招選之。甲午，參知政事賈鉉乞致政，不許。戊戌，尚書左丞僕散端行省于汴。己亥，尚書戶部侍郎梁鏜行六部尚書事於山東。辛丑，遣尚書左司郎中溫迪罕思敬冊李安全為夏國王。甲辰，宋吳曦將馮興、楊雄、李珪等入秦州，陜西都統副使承裕等擊破之，斬楊雄、李珪。冬十月戊申朔，平章政事僕散揆督諸道兵伐宋。庚戌，揆以行省兵三萬出潁、壽，河南路統軍使紇石烈子仁以兵三萬出渦口，元帥匡以兵二萬五千出唐、鄧，左監軍紇石烈執中以山東兵二萬出清口，右監軍充以關中兵一萬出陳倉，右都監蒲察貞以岐、隴兵一萬出成紀，蜀漢路安撫使完顏綱以漢、蕃步騎一萬出臨潭，臨洮路兵馬都總管石抹仲溫以隴右步騎五千出鹽川，隴州防禦使完顏璘以本部兵五千出來遠。甲子，獵于近郊。

十一月戊寅朔，詔定諸州府物力差役式。壬午，完顏匡攻下棘陽。乙酉，詔屯田軍戶與所居民為婚姻者聽。丁亥，僕散揆克安豐軍，取霍丘縣。紇石烈執中克淮陰，遂圍楚州。己丑，尚書省奏，減朝官及承應人月俸折支錢。庚寅，完顏匡克光化軍及神馬坡。壬辰，僕散揆次盧江。宋督視江淮兵馬事丘灊遣劉祐來乞和。紇石烈子仁克定遠縣。乙未，完顏匡取隨州。丙申，紇石烈子仁克滁州。戊戌，詔諸路行用小鈔。完顏匡圍德安，別以兵徇下安陸、應城、雲夢、孝感、漢川、荊山等縣。庚子，日斜，有流星二，光芒如炬，幾及一丈，起東北沒東南。初定茶禁。完顏綱圍祐州，降之。宋丘灊遣林拱持書乞和。辛丑，完顏匡攻襄陽，破其外城。僕散揆克含山，蒲察貞克天水，紇石烈子仁徇下來安、全椒二縣。壬寅，完顏綱徇下荔川、閭川等城。癸卯，丘灊復遣宋顯等以書幣乞和。乙巳，完顏綱克宕昌。丙午，蒲察貞克西和州。

十二月丁未朔，完顏匡克宜城，僕散揆攻和州，史乂搭中流矢死。壬子，完顏綱次大潭縣，降之。蒲察貞克成州。癸丑，宋太尉、昭信軍節度使、四川宣撫副使吳曦納款于完顏綱。戊午，右監軍充攻下大散關。己未，紇石烈子仁克真州，丘灊復遣陳璧等奉書乞和。辛酉，右監軍充遣兀顏抄合以兵趣鳳州，城潰入焉。完顏綱遣京兆錄事張仔會吳曦于興州之置口。曦具言所以歸朝之意，仔請以告身為報，盡出以付之，仍獻階州。乙丑，初設都提控急遞鋪官。平章政事僕散揆班師。完顏綱以朝命，假太倉使馬良顯齎詔書、金印立吳曦為蜀王。戊辰，蒲察貞以西和、天水等捷來報。完顏匡進所掠女子百人。己巳，曦遣其果州團練使郭澄、提舉仙人關使任辛奉表及蜀地圖志、吳氏譜牒來上。壬申，詔完顏匡權尚書右丞，行省事、右副元帥如故。以紇石烈執中縱下虜掠，遣近臣杖其經歷阿里不孫等，仍詔放還所掠。

七年春正月丁丑朔，高麗、夏遣使來賀。完顏匡進攻襄陽。戊寅，敕宰臣舉材幹官同議南征事。辛巳，詔御史大夫崇肅、同判大睦親府事徒單懷忠、吏部尚書範楫、戶部尚書高汝礪、禮部尚書張行簡、知大興府事溫迪罕思齊等十有四人同對于慶和殿。壬午，詔百官及前十四人同對于廣仁殿。甲申，朝獻于衍慶宮。乙酉，贈故壽州死節軍士魏全宣武將軍、蒙城令，封其妻鄉君，子俟年至十五收充八貫石正班局分承應，仍賜錢百萬。初，李爽圍壽州，刺史羲募人往斫敵營，全在選中，而為敵所執。敵令罵羲則免，全陽許，及至城下，反罵敵，遂殺之。至死罵不絕聲，故是有恩。戊子，召完顏綱赴闕。庚寅，僕散揆還駐下蔡而病。丙申，以左丞相宗浩兼都元帥，行省于南京以代揆。己亥，有司奏更定茶禁。辛丑，完顏匡取穀城。

二月丙辰，赦鳳、成、西和、階、山五州，丁巳，詔追復永中、永蹈王爵。宋知樞密院張嚴遣方信孺以書詣平章政事揆、左丞端乞和。己未，獵于近郊。完顏匡克荊門軍。癸亥，如建春宮。吳曦遣使奉三表來：謝封爵，陳誓言，賀全蜀內附。丙寅，還宮。戊辰，平章政事兼左副元帥僕散揆薨于軍。癸酉，遣同知府事術虎高琪等冊吳曦為蜀國王。判平陽府事衛王永濟改武定軍節度使，兼奉聖州管內觀察使。是月，蜀國王吳曦為宋臣安丙所殺。

三月戊子，幸太極宮。庚寅，詔撫陜西軍士。壬辰，初定蟲蝻生發地主及鄰主首不申之罪。宋復攻破階州。癸巳，復攻破西州。乙未，宣撫副使完顏綱至鳳翔，詔撤五州之兵，分保要害，綱召諸軍還。庚子，以完顏匡為左副元帥。壬寅，如萬寧宮。甲辰，幸西園。夏四月壬子，遣宮籍副監楊序為橫賜高麗王使。癸丑，宋人攻破散關，鞏州鈐轄兀顏阿失死之。丙辰，以紇石烈子仁為右副元帥。戊辰，詔元帥府分遣諸將遊奕淮南諸州。癸西，復下散關。

五月己卯，幸東園射柳。己丑，幸玉泉山。丙申，宋知樞密院事張嚴復遣方信孺以書至都元帥府，增歲弊乞和。四川安撫使安丙遣西和州安撫使李孝羲率步騎三萬攻秦州，圍皁角堡。術虎高琪以兵赴之，七戰而解其圍。是月，放宮女二十人。

六月乙巳朔，詔朝官六品、外官五品以上，及親王舉通錢穀官一人。不舉者罰，舉不當者論如律。己酉，以山東盜，制同黨能自殺捕出首官賞法。戊午，烏古論誼為元帥左監軍，完顏撒剌為元帥左都監。乙丑，遣使捕蝗。秋七月庚辰，朝獻于衍慶宮。壬午，詔民間交易、典質，一貫以上並用交鈔，毋用錢。乙酉，敕尚書省：「自今初受監察者令進利害帖子，以待召見。」甲午，左副元帥匡至自許州。乙未，詔核西夏人口，盡贖放還，敢有藏匿者以違制論。

八月戊申，宋張嚴復遣方信孺齊其主誓書槁來乞和。庚戌，割汝州襄城縣於許州。戊辰，至自萬寧宮。

九月甲戌朔，天壽節，高麗、夏遣使來賀。左丞相兼都元帥宗浩薨於軍。甲申，定西、北京，遼東鹽司判官諸場管勾增虧升降格。以尚書左丞僕散端為平章政事，封申國公，左副元帥完顏匡為平章政事兼左副元帥，封定國公。丙戌，獵于近郊。壬辰，還宮。戊戌，更定受制忘誤及誤寫制書事重加等罪。壬寅，敕女直人不得改為漢姓及學南人裝束。冬十月甲辰，詔應廕之家，旁正蔭足，其正廕者未出官而亡，許補廕一人。辛亥，以武庫令術甲法心為高麗生日使。丙辰，獵于近郊。己巳，詔定隨軍遷賞格。辛未，陜西宣撫使徒單鎰分遣副統把回海攻下蘇嶺關。是月，定南征將士功賞格。

十一月癸酉，詔新定學令內削去薛居正《五代史》，止用歐陽修所撰。是日，都統押剌拔鶻嶺關、新道口，副統回海取小湖關、敖倉，進至營口鎮，遂取其城。丙子，宋韓侂胄遣左司郎中王柟以書來乞和，請稱伯，復增歲幣、犒軍錢，誅蘇師旦函首以獻。丙戌，上聞陜州防禦使紇石烈孛孫禁民糶，命尚書省罪之。壬辰，宋參知政事錢象祖以誅韓侂胄移書行省。甲午，獵于近郊。戊戌，參知政事賈鉉罷。詔完顏匡檄宋，函侂胄首以贖淮南故地。

十二月壬寅朔，《遼史》成。丙午，以符寶郎烏古論福齡為夏國生日使。戊午，詔策論進士免試弓箭、擊球。庚申，以尚書右丞孫即康為左丞，參知政事獨吉思忠為右丞，中都路都轉運使孫鐸為參知政事。

八年春正月辛未朔，高麗、夏遣使來賀。壬申，朝謁於衍慶宮。癸酉，收毀大鈔，行小鈔。以元帥左都監完顏撒剌為參知政事。乙亥，宋安丙遣兵襲鶻嶺關，副統把回海、完顏摑剌擊走之，斬其將景統領。丙子，左司郎中劉昂、通州刺史史肅、監察御史王宇、吏部主事曹元、吏部員外郎徒單永康、太倉使馬良顯、順州刺史唐括直思白坐與蒲陰令大中私議朝政，皆杖之。癸未，如春水。丙戌，如光春宮。

二月乙巳，宋參知政事錢象祖遣王柟來，以書上行省，復請川、陜關隘。甲寅，如建春宮。庚申，諭有司曰：「方農作時，雖在禁地亦令耕種。」己巳，還宮。

三月丁亥，幸瀛王第視疾。庚寅，以與宋和，諭尚書省。壬辰，宰臣上表謝罪。甲午，瀛王從憲薨。乙未，上親臨祭。夏四月癸卯，日暈三重，皆內黃外赤。戊申，禘于太廟。庚戌，如萬寧宮。甲寅，以北邊無事，敕尚書省：「命東北路招討司還治泰州，就兼節度使，其副招討仍置于邊。」詔諭有司：「以苗稼方興，宜速遣官分道巡行農事，以備蟲蝻。」詔更定猛安謀克承襲程試格。宋錢象祖復遣王柟以書上行省。庚申，詔諸路按察司歲公用錢。

閏月辛未，諭尚書省曰：「翰林侍請學士蒲察畏也言，使宋官當選人，其言甚當。彼通謝使雖未到闕，其報聘人當行議擇。此乃更始，凡有禮數，皆在奉使。今既行之，遂為永例，不可不慎也。」甲戌，制諸州府司縣造作，不得役諸色人匠。違者準私役之律，計備以受所監臨財物論。甲申，定承應人收補年甲格。甲午，雨雹。定保甲軍殺獲南軍官賞。乙未，宋獻韓侂胄等首于元帥府。

五月丁未，御應天門，備橫麾立杖，親王文武合班起居。中路兵馬提控、平南撫軍上將軍紇石烈貞以宋賊臣韓侂胄、蘇師旦首獻，并奉元帥府露布以聞。懸其首并畫像于市，以露布頒中外。丙辰，平章政事匡至自軍。己未，更元帥府為樞密院。癸亥，詔移天壽節於十月十五日。丁卯，遣使分路捕蝗。

六月癸酉，宋通謝使朝議大夫、試禮部尚書許奕，福州觀察使、右武衛上將軍吳衡等奉其主書入見。甲戌，謁謝于衍慶宮。癸未，以許宋平，詔中外。免河南、山東、陜西等六路今年夏稅，河東、河北、大名等五路半之。丁亥，以元帥左都監烏古論誼為御史大夫。戊子，飛蝗入京畿。乙未，定服飾明金象金制。丁酉，以左副都點檢完顏侃為宋諭成使，禮部侍郎喬宇副之。秋七月戊戌朔，太白晝見。庚子，詔更定蝗蟲生發坐罪法。乙巳，朝獻于衍慶宮。詔頒《捕蝗圖》于中外。戊申，宋使朝辭，致答通謝書及誓書于宋主。

八月壬申，更定遼東行使鈔法。癸酉，如建春宮。己丑，以戶部尚書高汝礪等為宋生日使。庚寅，如秋山。

九月甲子，遣吏部尚書賈守謙等一十三人與各路按察司官推排民戶物力。乙丑，至自秋山。冬十月辛未，以吏部郎中郭郛為高麗生日使。辛巳，宋、高麗、夏遣使來賀。夏國有兵，遣使來告。癸未，更定安泊強竊盜罪格。辛卯，以軍民共譽為廉能官條附善最法。

十一月丁酉朔，詔諸路按察使並兼轉運使。初設三司使，掌判鹽鐵、度支、勸農事。以樞密使紇石烈子仁兼三司使。癸卯，詔戒諭尚書省曰：「國家之治，在於紀綱。紀綱所先，賞罰必信。今迺上自省部之重，下逮司縣之間，律度弗循，私懷自便。遷延曠歲，茍且成風，習此為恒，從何致理？朝廷者百官之本，京師者諸夏之儀。其勖自今，各懲已往，遵繩奉法，竭力赴功。無枉撓以循情，無依違而避勢，壹歸於正，用範乃民。」是日，御臨武殿試護衛。丁未，敕諭臨潢泰州路兵馬都總管承裔等修邊備。乙卯，上不豫。丙辰，崩于福安殿，年四十一。大安元年春正月，謚曰憲天光運仁文義武神聖英孝皇帝，廟號章宗。二月甲申，葬道陵。

贊曰：章宗在位二十年，承世宗治平日久，宇內小康，乃正禮樂，修刑法，定官制，典章文物粲然成一代治規。又數問群臣漢宣綜核名實、唐代考課之法，蓋欲跨遼、宋而比跡於漢、唐，亦可謂有志於治者矣！然婢寵擅朝，塚嗣未立，疏忌宗室而傳授非人。向之所謂維持鞏固於久遠者，徒為文具，而不得為後世子孫一日之用，金源氏從此衰矣！昔揚雄氏有云：「秦之有司負秦之法度，秦之法度負聖人之法度。」蓋有以夫。
