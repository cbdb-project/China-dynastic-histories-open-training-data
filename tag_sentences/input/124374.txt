繼蕓，福建福清人。由行伍拔補千總。道光六年，臺灣張丙之亂，戰枋樹窩、小雞籠，以擒賊功擢守備。累遷臺灣副將。二十年，署南澳鎮總兵。總督鄧廷楨薦其才，尋擢海壇鎮總兵，調金門鎮，從顏伯燾守廈門。二十一年，廣東方議款，英艦游奕閩洋。伯燾素主戰，庀船砲備出擊，而新裁水勇未散，軍心不堅，繼蕓以為言，伯燾不聽。七月，英艦泊鼓浪嶼，集水陸師禦諸嶼口，砲毀敵舟，而敵已撲砲臺登岸，陸師先潰，繼蕓急赴援，中砲落海死。護理延平協副將凌志、淮口都司王世俊同殉。凌志，富察氏，滿洲鑲黃旗人。
