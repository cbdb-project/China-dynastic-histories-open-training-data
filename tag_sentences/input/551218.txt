吐蕃本西羌屬，蓋百有五十種，散處河、湟、江、岷間，有發羌、唐旄等，然未始與中國通。居析支水西。祖曰鶻提勃悉野，健武多智，稍並諸羌，據其地。蕃、發聲近，故其子孫曰吐蕃，而姓勃窣野。或曰南涼禿發利鹿孤之後。二子，曰樊尼，曰傉檀。傉檀嗣，為乞佛熾盤所滅。樊尼挈殘部臣沮渠蒙遜，以為臨松太守。蒙遜滅，樊尼率兵西濟河，逾積石，遂撫有群羌云。

其俗謂強雄曰贊，丈夫曰普，故號君長曰贊普，贊普妻曰末蒙。其官有大相曰論茝，副相曰論茝扈莽，各一人，亦號大論、小論；都護一人，曰悉編掣逋；又有內大相曰曩論掣逋，亦曰論莽熱，副相曰曩論覓零逋，小相曰曩論充，各一人；又有整事大相曰喻寒波掣逋，副整事曰喻寒覓零逋，小整事曰喻寒波充：皆任國事，總號曰尚論掣逋突瞿。地直京師西八千里，距鄯善五百里，勝兵數十萬。國多霆、電、風、雹，積雪，盛夏如中國春時，山谷常冰。地有寒癘，中人輒痞促而不害。其贊普居跋布川，或邏娑川，有城郭廬舍不肯處，聯毳帳以居，號大拂廬，容數百人。其衛候嚴，而牙甚隘。部人處小拂廬，多老壽至百餘歲者。衣率氈韋，以赭塗面為好。婦人辮發而縈之。其器屈木而韋底，或氈為般，凝面為碗，實羹酪並食之，手捧酒漿以飲。其官之章飾，最上瑟瑟，金次之，金塗銀又次之，銀次之，最下至銅止，差大小，綴臂前以辨貴賤。屋皆平上，高至數丈。其稼有小麥、青稞麥、蕎麥、䝁豆。其獸，犛牛、名馬、犬、羊、彘，天鼠之皮可為裘，獨峰駝日馳千里。其寶，金、銀、錫、銅。其死，葬為塚，塈塗之。其吏治，無文字，結繩齒木為約。其刑，雖小罪必抉目，或刖、劓，以皮為鞭抶之，從喜怒，無常算。其獄，窟地深數丈，內囚於中，二三歲乃出。其宴大賓客，必驅耗牛，使客自射，乃敢饋。其俗，重鬼右巫，事原羝為大神。喜浮屠法，習咒詛，國之政事，必以桑門參決。多佩弓刀。飲酒不得及亂。婦人無及政。貴壯賤弱，母拜子，子倨父，出入前少而後老。重兵死，以累世戰沒為甲門，敗懦者垂狐尾於首示辱，不得列於人。拜必手據地為犬號，再揖身止。居父母喪，斷發、黛面、墨衣，既葬而吉。其舉兵，以七寸金箭為契。百里一驛，有急兵，驛人臆前加銀鶻，甚急，鶻益多。告寇舉烽。其畜牧，逐水草無常所。其鎧胄精良，衣之周身，竅兩目，勁弓利刃不能甚傷。其兵法嚴，而師無饋糧，以鹵獲為資。每戰，前隊盡死，後隊乃進。其四時，以麥熟為歲首。其戲，棋、六博。其樂，吹螺、擊鼓。其君臣自為友，五六人曰共命。君死，皆自殺以殉，所服玩乘馬皆瘞，起大屋塚顛，樹眾木為祠所。贊普與其臣歲一小盟，用羊、犬、猴為牲；三歲一大盟，夜肴諸壇，用人、馬、牛、閭為牲。凡牲必折足裂腸陳於前，使巫告神曰：「渝盟者有如牲。」

其後有君長曰瘕悉董摩，董摩生佗土度，佗土生揭利失若，揭利生勃弄若，勃弄生詎素若，詎素生論贊索，論贊生棄宗弄贊，亦名棄蘇農，亦號弗夜氏。