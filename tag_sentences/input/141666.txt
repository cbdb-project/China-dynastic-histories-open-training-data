李紳，字公垂，中書令敬玄曾孫。世宦南方，客潤州。紳六歲而孤，哀等成人。母盧，躬授之學。為人短小精悍，於詩最有名，時號「短李」。蘇州刺史韋夏卿數稱之。葬母，有烏銜芝墜輤車。

元和初，擢進士第，補國子助教，不樂，輒去。客金陵，李錡愛其才，闢掌書記。錡浸不法，賓客莫敢言，紳數諫，不入；欲去，不許。會使者召錡，稱疾，留後王澹為具行，錡怒，陰教士臠食之，即脅使者為眾奏天子，幸得留。錡召紳作疏，坐錡前，紳陽怖慄，至不能為字，下筆輒塗去，盡數紙。錡怒罵曰：「何敢爾，不憚死邪？」對曰：「生未嘗見金革，今得死為幸。」即注以刃，令易紙，復然。或言許縱能軍中書，紳不足用。召縱至，操書如所欲，即囚紳獄中，錡誅，乃免。或欲以聞，謝曰：「本激於義，非市名也。」乃止。

久之，從闢山南觀察府。穆宗召為右拾遺、翰林學士，與李德裕、元稹同時，號「三俊」。累擢中書舍人。稹為宰相，而李逢吉教人告於方事，稹遂罷；欲引牛僧孺，懼紳等在禁近沮解，乃授德裕浙西觀察使。僧孺輔政，以紳為御史中丞，顧其氣剛卞，易疵累，而韓愈勁直，乃以愈為京兆尹，兼御史大夫，免臺參以激紳。紳、愈果不相下，更持臺府故事，論詰往反，詆訐紛然，繇是皆罷之，以紳為江西觀察使。帝素厚遇紳，遣使者就第勞賜，以為樂外遷，紳泣言為逢吉中傷。入謝，又自陳所以然，帝悟，改戶部侍郎。逢吉終欲陷之。紳族子虞，有文學名，隱居華陽，自言不願仕，時來省紳，雅與柏耆、程昔範善。及耆為拾遺，虞以書求薦，紳惡其無立操，痛誚之。虞失望，後至京師，悉暴紳所言於逢吉。逢吉滋怒，乃用張又新、李續等計，擢虞、昔範與劉棲楚皆為拾遺，以伺紳隙，內結中人王守澄自助。會敬宗立，逢吉知紳失勢可乘，使守澄從容奏言：「先帝始議立太子，杜元穎、李紳勸立深王，獨宰相逢吉請立陛下，而李續、李虞助之。」逢吉乘間言紳嘗不利於陛下，請逐之。帝初即位，不能辨，乃貶紳為端州司馬。棲楚等怒得善地，皆切齒。詔下，百官賀逢吉，唯右拾遺吳思不往，逢吉斥思，令告大行喪於吐蕃。此時，人無敢言者，惟韋處厚屢言紳枉，折逢吉之奸。後天子於禁中得先帝手緘書一笥，發之，見裴度、元穎、紳三疏請立帝為嗣，始大感悟，悉焚逢吉黨所上謗書。
