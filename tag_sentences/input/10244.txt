吳璘，字唐卿，玠弟也。少好騎射，從玠攻戰，積功至閣門宣贊舍人。紹興元年，箭筈關之戰，斷沒立與烏魯折合兵，使不得合，金人遁，璘功居多，超遷統制和尚原軍馬，於是玠駐師河池，璘專守原。及兀朮大入，玠兄弟以死守之。敵陣分合三十餘，璘隨機而應，至神坌伏發，金兵大敗，兀朮中流矢遁。張浚承制以璘為涇原路馬步軍副都總管，升康州團練使。

三年，遷榮州防禦使、知秦州，節制階、文。是歲，玠敗於祖溪嶺，時璘猶在和尚原，玠命璘岔棄原別營仙人關，以防金人深入。四年，兀朮、撒離喝果以大兵十萬至關下，璘自武、階路入援。先以書抵玠，謂殺金平地闊遠，前陣散漫，須後陣阻隘，然後可以必勝。玠從之，急修第二隘。璘冒圍轉戰，會於仙人關。敵果極力攻第二隘，諸將有請別擇形勝以守者，璘奮曰：「兵方交而退，是不戰而走也，吾度此敵去不久矣，諸君第忍之。」震鼓易幟，血戰連日。金兵大敗，二酋自是不敢窺蜀者數年。

露布獻捷，遷定國軍承宣使、熙河蘭廓路經略安撫使、知熙州。六年，新置行營兩護軍，璘為左護軍統制。九年，升都統制，尋除秦鳳路經略安撫使、知秦州。玠卒，授璘龍、神衛四廂都指揮使。

時金人廢劉豫，歸河南、陜西地。樓照使陜，以便宜欲命三帥分陜而守，以郭浩帥鄜延，楊政帥熙河，璘帥秦鳳，欲盡移川口諸軍於陜西。璘曰：「金人反復難信，懼有他變。今我移軍陜右，蜀口空虛，敵若自南山要我陜右軍，直搗蜀口，我不戰自屈矣。當且依山為屯，控其要害，遲其情見力疲，漸圖進據。」照從之，命璘與楊政兩軍屯內地保蜀，郭浩一軍屯延安以守陜。

既而胡世將以四川制置權宣撫司事，至河池，璘見之曰：「金大兵屯河中府，止隔大慶一橋爾，騎兵疾馳，不五日至川口。吾軍遠在陜西，緩急不可追集，關隘不葺，糧運斷絕，此存亡之秋也。璘家族固不足恤，如國事何！」時朝廷恃和忘戰，欲廢仙人關。於是世將抗奏謂：「當外固歡和，內修守御。今日分兵，當使陜、蜀相接，近兵宮賀仔諜知撒離喝密謀曰：『要入蜀不難，棄陜西不顧，三五歲南兵必來主之，道路吾已熟知，一發取蜀必矣。』敵情如是，萬一果然，則我當為伐謀之備，仙人關未宜遽廢，魚關倉亦宜積糧。」於是璘僅以牙校三隊赴秦州，留大軍守階、成山砦，戒諸將毋得撤備。世將尋真除宣撫，置司河池。

十年，金人敗盟，詔璘節制陜西諸路軍馬。撒離喝渡河入長安，趨鳳翔，陜右諸軍隔在敵後，遠近震恐。時楊政在鞏，郭浩在鄜延，惟璘隨世將在河池。世將急召諸將議，惟涇原帥田晟與楊政同至，參謀官孫渥謂河池不可守，欲退保仙人原，璘厲聲折之曰：「懦語沮軍，可斬也！璘請以百口保破敵。」世將壯之，指所居帳曰：「世將誓死於此！」乃遣渥之涇原，命田晟以三千人迎敵。璘又遣姚仲拒於石壁砦，敗之。詔同節制陜西諸路軍馬。

璘以書遺金將約戰，金鶻眼郎君以三千騎沖璘軍，璘使李師顏以驍騎擊走之。鶻眼入扶風，復攻拔之，獲三將及女真百十有七人。撒離喝怒甚，自戰百通坊，列陣二十里。璘遣姚仲力戰破之，授鎮西軍節度使，升侍衛步軍都虞候。十一年，與金統軍胡盞戰剡家灣，敗之，復秦州及陜右諸郡。

初，胡盞與習不祝合軍五萬屯劉家圈，璘請討之。世將問策安出，璘曰：「有新立疊陣法：每戰，以長槍居前，坐不得起；次最強弓，次強弩，跪膝以俟；次神臂弓。約賊相搏至百步內，則神臂先發；七十步，強弓並發；次陣如之。凡陣，以拒馬為限，鐵鉤相連，俟其傷則更代之。遇更代則以鼓為節。騎，兩翼以蔽於前，陣成而騎退，謂之『疊陣』。」諸將始猶竊議曰：「吾軍其殲於此乎？」璘曰：「此古束伍令也，軍法有之，諸君不識爾。得車戰餘意，無出於此，戰士心定則能持滿，敵雖銳，不能當也。及與二酋遇，遂用之。

二酋老於兵，據險自固，前臨峻嶺，後控臘家城，謂我必不敢輕犯。先一日，璘會諸將問所以攻，姚仲曰：「戰於山上則勝，山下則敗。」璘以為然，乃告敵請戰，敵笑之。璘夜半遣仲及王彥銜枚截坡，約二將上嶺而後發火。二將至嶺，寂無人聲，軍已畢列，萬炬齊發。敵駭愕曰：「吾事敗矣。」習不祝善謀，胡盞善戰，二酋異議。璘先以兵挑之，胡盞果出鏖戰。璘以疊陣法更休迭戰，輕裘駐馬亟麾之，士殊死鬥，金人大敗。降者萬人，胡盞走保臘家城，璘圍而攻之。城垂破，朝廷以驛書詔璘班師，世將浩嘆而已。明年，竟割和尚原以與敵。撤戍割地，皆秦檜主之也。

十二年，入覲，拜檢校少師、階成岷鳳四州經略使，賜漢中田五十頃。十四年，朝議析利州路為東西路，以璘為西路安撫使，治興州，階、成、西和、鳳、文、龍、興七州隸焉。時和議方堅，而璘治軍經武，常如敵至。十七年，徙奉國軍節度使，改行營右護軍為御前諸軍都統制，安撫使如故。二十一年，以守邊安靜，拜少保。二十六年，領興州駐扎御前諸軍都統制職事，改判興州。渡江以來未有使相為都統制者，時璘已為開府儀同三司，故改命之。

三十一年，金主亮叛盟，拜四川宣撫使。秋，亮渡淮，遣合喜為西元帥，以兵扼大散關，游騎攻黃牛堡。璘即肩輿上殺金平，駐軍青野原，益調內郡兵分道而進，授以方略。制置使王剛中來會璘計事，璘尋移檄契丹、西夏及山東、河北，聲金人罪以致討。未幾，兼陜西、河東招討使。璘以病還興州，總領王之望馳書告執政，謂璘多病，猝有緩急，蜀勢必危。請移璘侄京襄帥拱歸蜀，以助西師。凡五書未報。璘已力疾，復上仙人關。

三十二年，璘遣姚仲取鞏，王彥屯商、虢、陜、華，惠逢取熙河。或久攻不下，或既得復失，竟無成功。金人據大散關六十餘日，相持不能破。仲舍鞏攻德順已逾四旬，璘以知夔州李師顏代之，遣子挺節制軍馬。挺與敵戰於瓦亭，敗之。璘自將至城下，守陴者聞呼「相公來」，觀望咨嗟，矢不忍發。璘按行諸屯，預治黃河戰地，斬不用命者，先以數百騎嘗敵。敵一鳴鼓，銳士空壁躍出突璘軍。璘軍得先治地，無不一當十。至暮，璘忽傳呼「某將戰不力」，人益奮搏，敵大敗，遁入壁。黎明，師再出，敵堅壁不動。會天大風雷，金人拔營去，凡八日而克。璘入城，市不改肆，父老擁馬迎拜不絕。璘尋還河池。

四月，原州受圍，璘命姚仲以德順之兵往援，璘自趨鳳翔視師。諸將雖力戰，敵攻益急，增兵至七萬。五月，仲與敵戰於原州之北嶺，仲敗績。初，仲自德順至原，由九龍泉上北嶺，令諸軍持滿引行。以盧士敏兵為前陣，所統軍六千為四陣，姚仲兵為後拒。隨地便利以列，與敵鏖戰，開合數十。會輜重隊隨陣亂行，敵兵沖之，軍遂大潰，失將三十餘人。始，璘出師，王之望嘗言：「此行士卒銳氣，不及前時，仲年來數奇，不可委以要地。」及仲至原，璘亦貽仲書，謂原圍未即解，且還德順。書未達而仲敗，璘亦無功還。尋奪仲兵，欲斬之，或勸而止，械系河池獄。

孝宗受禪，賜璘札，命兼陜西、河東路宣撫招討使。璘策金人必再爭德順，亟馳赴城下，而完顏悉烈等兵十餘萬果來攻。萬戶豁豁復領精兵自鳳翔繼至。璘築堡東山以守，敵極力爭之，殺傷太半，終不能克。時議者以為兵宿於外，去川口遠，恐敵襲之，欲棄三路。遂詔璘退師。敵乘其後，璘將士死亡者甚眾，三路復為敵有。拜少傅。隆興二年冬，金人侵岷州，璘提兵至祁山，金人聞之，退師，遣使來告曰：「兩國已講和矣。」會詔至，俱解去。

沉介為四川安撫、制置使，與璘議不協，兵部侍郎胡銓上書，語頗及璘。璘抗章請朝，上親札報可。未半道，請罷宣撫使及致仕，皆不允。乾道元年詣闕，遣中使勞問，召對便殿，許朝德壽宮。高宗見璘，嘆曰：「朕與卿，老君臣也，可數入見。」璘頓首謝。兩宮存勞之使相踵，又命皇子入謁。拜太傅，封新安郡王。越數日，詔仍領宣撫使，改判興元府。及還鎮，兩宮宴餞甚寵。璘入辭德壽宮，泣下。高宗亦為之悵然，解所佩刀賜之，曰：「異時思朕，視此可矣。」

璘至漢中，修復褒城古堰，溉田數千頃，民甚便之。三年，卒，年六十六。贈太師，追封信王。上震悼，輟視朝兩日，賻贈加等。高宗復賜銀千兩。初，璘病篤，呼幕客草遺表，命直書其事曰：「願陛下毋棄四川，毋輕出兵。」不及家事，人稱其忠。

璘剛勇，喜大節，略苛細，讀史曉大義。代兄為將，守蜀餘二十年，隱然為方面之重，威名亞於玠。高宗嘗問勝敵之術，璘曰：「弱者出戰，強者繼之。」高宗曰：「此孫臏三駟之法，一敗而二勝也。」

嘗著《兵法》二篇，大略謂：「金人有四長，我有四短，當反我之短，制彼之長。四長曰騎兵，曰堅忍，曰重甲，曰弓矢。吾集蕃漢所長，兼收而並用之，以分隊制其騎兵；以番休迭戰制其堅忍；制其重甲，則勁弓強弩；制其弓矢，則以遠克近，以強制弱。布陣之法，則以步軍為陣心、左右翼，以馬軍為左右肋，拒馬布兩肋之間；至帖撥增損之不同，則系乎臨機。」知兵者取焉。

王剛中嘗談劉錡之美，璘曰：「信叔有雅量、無英概，天下雷同譽之，恐不能當逆亮，璘竊憂之。」剛中不以為然，錡果無功，以憂憤卒。璘選諸將率以功。有薦才者，璘曰：「兵官非嘗試，難知其才。以小善進之，則僥幸者獲志，而邊人宿將之心怠矣。」子挺。
