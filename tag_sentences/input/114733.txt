燕鐵木兒，欽察氏，床兀兒第三子，世系見《土土哈傳》。武宗鎮朔方，備宿衛十餘年，特愛幸之。及即位，拜正奉大夫、同知宣徽院事。皇慶元年，襲左衛親軍都指揮使。泰定二年，加太僕卿。三年，遷同僉樞密院事。致和元年，進僉書樞密院事。

泰定帝崩於上都，丞相倒剌沙專政，宗室諸王脫脫、王禪附之，利於立幼。燕鐵木兒時總環衛事，留大都，自以身受武宗寵拔之恩，其子宜纂大位，而一居朔漢，一處南陲，實天之所置，將以啟之。由是與公主察吉兒、族黨阿剌帖木兒及腹心之士孛倫赤、剌剌等議，以八月甲午昧爽，率勇士納只禿魯等入興聖宮，會集百官，執中書平章烏伯都剌、伯顏察兒，兵皆露刃，誓眾曰：「祖宗正統屬在武皇帝之子，敢有不順者斬。」眾皆潰散。遂捕奸黨下獄，而與西安王阿剌忒納失里入守內庭，分處腹心於樞密，自東華門夾道重列軍士，使人傳命往來其中，以防漏洩。即命前河南行省參知政事明裏董阿、前宣政院使答剌麻失里乘驛迎文宗於中興，且令密以意喻河南行省平章伯顏選兵備扈從。

於是封府庫，拘百司印，遣兵守諸要害。推前湖廣行省左丞相別不花為中書左丞相，詹事塔失海涯為平章，前湖廣行省右丞速速為中書左丞，前陜西行省參政王不憐吉臺為樞密副使，蕭忙古鷿仍為通政院使，與中書右丞趙世延、樞密同僉燕鐵木兒、通政院使寒食分典庶務。貸在京寺觀鈔，募死士，買戰馬，運京倉粟以餉守御士卒，復遣使於各行省徵發錢帛兵器。當時有諸衛軍無統屬者，又有謁選及罷退軍官，皆給之符牌，以待調遣。既受命，未知所謝，注目而立，乃指使南向拜，眾皆愕然，始知有定向矣。燕鐵木兒宿衛禁中，夜則更遷無定居，坐以待旦者將一月。弟撒敦、子唐其勢時留上都，密遣塔失帖木兒召之，皆棄其妻子來歸。丁酉，再遣撒里不花、鎖南班往中興趣大駕早發，令塔失帖木兒設為南使云：「諸王帖木兒不花、寬徹普化，湖廣、河南省臣及河南都萬戶合軍扈駕，旦夕且至，民勿疑懼。」丁未，命撒敦以兵守居庸關，唐其勢屯古北口。戊申，復令乃馬臺為北使，稱明宗從諸王兵整駕南轅，中外乃安。辛亥，撒里不花至自中興，雲乘輿已啟途，詔拜燕鐵木兒知樞密院事。丙辰，率百官備法駕郊迎。丁巳，文宗至京師，入居大內。

己未，上都王禪及太尉不花、丞相塔失帖木兒、平章買閭、御史大夫紐澤等軍次榆林。九月庚申，詔燕鐵木兒帥師御之，撒敦先驅，至榆林西，乘其未陣薄之，北軍大敗。甲子，詔還都。戊辰，遼東平章禿滿迭兒以兵犯遷民鎮，斬關以入。遣撒敦往拒，至薊州東沙流河，累戰敗之。燕鐵木兒以為擾攘之際，不正大名，不足以系天下之志，與諸王大臣伏闕勸進。文宗固辭曰：「大兄在朔方，朕敢紊天序乎？」燕鐵木兒曰：「人心向背之機，間不容發，一或失之，噬臍無及。」文宗悟，乃曰：「必不得已，當明詔天下，以著予退讓之意而後可。」壬申，文宗即位，改元天歷，赦天下。

癸酉，封燕鐵木兒為太平王，以太平路為其食邑。甲戌，加開府儀同三司、上柱國、錄軍國重事、中書右丞相、監修國史、知樞密院事；賜黃金五百兩、白金二千五百兩、鈔一萬錠、金素織段色繒二千匹、海東白鶻一、青鶻二、豹一、平江官地五百頃。即日詔將兵出薊州拒禿滿迭兒。乙亥，次三河，而王禪等軍已破居庸關，遂進屯三塚。丙子，燕鐵木兒蓐食倍道而還。丁丑，抵榆河，聞帝出都城，將親督戰，燕鐵木兒單騎請見，曰：「陛下出，民心必驚，凡剪寇事一以責臣，願陛下亟還宮以安黎庶。」文宗乃還。明日丁丑，阿速衛指揮使忽都不花、塔海帖木兒、同知太不花構變，事覺，械送京師，斬以徇。己卯，與王禪前軍遇於榆河北，我師奮擊，敗之，追至紅橋北。王禪將樞密副使阿剌帖木兒、指揮忽都帖木兒引兵會戰。阿剌帖木兒執戈入刺，燕鐵木兒側身以刀格其戈，就斫之，中左臂。部將和尚馳擊忽都帖木兒，亦中左臂。二人驍將也，敵為奪氣，遂卻。因據紅橋。兩軍阻水而陣，命善射者射之，遂退，師於白浮南。命知院也速答兒，八都兒、亦訥思等分為三隊，張兩翼以角之，敵軍敗走。辛巳，敵軍復合，鏖戰於白浮之野，周旋馳突，戈戟戛摩。燕鐵木兒手斃七人。會日晡，對壘而宿。夜二鼓，遣阿剌帖木兒、孛倫赤、岳來吉將精銳百騎鼓噪射其營，敵眾驚擾，互自相擊，至旦始悟，人馬死傷無數。明日，天大霧，獲敵卒二人，云王禪等脫身竄山谷矣。癸未，天清明，王禪集散卒成列出山，我師駐白浮西，堅壁不動。是夜，又命撒敦潛軍繞其後，部曲八都兒壓其前，夾營吹銅角以震蕩之，敵不悟而亂，自相撾擊，三鼓後乃西遁。遲明，追及昌平北，斬首數千級，降者萬餘人。帝遣賜上尊，諭旨曰：「丞相每戰親冒矢石，脫有不虞，其若宗社何！自今後但憑高督戰，察將士之用命不用命者以賞罰之可也。」對曰：「臣以身先之，為諸將法。敢後者軍法從事。托之諸將，萬一失利，悔將何及！」是日，敵軍再戰再北，王禪單騎亡命。也速答兒、也不倫、撒敦追之，就命也速答兒及僉院徹里帖木兒統卒三萬守居庸關，還至昌平南。

俄報古北口不守，上都軍掠石槽。丙戌，遣撒敦為先驅，燕鐵木兒以大軍繼其後，至石槽。敵軍方炊，掩其不備，直蹂之，大軍並進，追擊四十里，至牛頭山，擒駙馬孛羅帖木兒，平章蒙古答失、牙失帖木兒，院使撒兒討溫等，獻俘闕下，戮之。各衛將士降者不可勝紀，餘兵奔竄。夜遣撒敦襲之，逐出古北口。

丁亥，禿滿迭兒及諸王也先帖木兒軍陷通州，將襲京師，燕鐵木兒急引軍還。十月己丑朔，日將昏，至通州，乘其初至擊之，敵軍狼狽走渡潞河。庚寅，夾河而軍。敵列植黍秸，衣以氈衣，然火為疑兵，夜遁。辛卯，率師渡河追之。癸巳，駐檀子山之棗林，也先帖木兒、禿滿迭兒合陽翟王太平、國王朵羅臺、平章塔海軍來鬥，士皆殊死戰。至晚，唐其勢陷陣，殺太平，死者蔽野，餘兵宵潰。已而撒敦將輕兵要之，弗及而還。

乙未，上都諸王忽剌臺，指揮阿剌鐵木兒、安童入紫荊關，犯良鄉，游騎逼南城。燕鐵木兒即率諸將兵循北山而西，令脫銜系囊，盛莝豆以飼馬，士行且食，晨夜兼程，至於盧溝河。忽剌臺聞之，望風西走。是日凱旋，入自肅清門，都人羅拜馬首，以謝更生之惠。燕鐵木兒曰：「此皆天子威靈，吾何力焉。」入見，帝大悅，賜燕興聖殿，盡歡而罷。賜太平王黃金印，並降制書及賜玉盤、龍衣、珠衣、寶珠、金腰帶等物。

是日，撒敦遣報禿滿迭兒軍復入古北口，燕鐵木兒遂以師赴之，戰於檀州南野，敗之。東路蒙古萬戶哈剌那懷率麾下萬人降，餘兵東潰，禿滿迭兒走還遼東。獲忽剌臺、阿剌帖木兒、安童、朵羅臺、塔海等戮之。

先是，齊王月魯帖木兒、東路蒙古元帥不花帖木兒聞文宗即位，乃起兵趨上都圍之。時上都屢敗勢蹙。壬寅，倒剌沙肉袒奉皇帝寶出請死。齊王調兵護送至京師。庚戌，文宗御興聖殿，受皇帝寶，下倒剌沙於獄。兩都平。丁巳，加燕鐵木兒以答剌罕之號，使其世世子孫襲之。仍賜珠衣二、七寶束帶一、白金甕一、黃金瓶二、海東白鶻一、青鶻三、白鷹一、豹二十。十二月，置龍翊衛，命領其事。

先是，至治二年，以欽察衛士多，為千戶所者凡三十五，故分置左右二衛，至是又析為龍翊衛。二年，立都督府，以統左、右欽察、龍翊三衛，哈剌魯東路蒙古二萬戶府，東路蒙古元帥府，而以燕鐵木兒兼統之，尋升為大都督府。燕鐵木兒乞解相印還宿衛，帝勉之曰：「卿已為省院，惟未入臺，其聽後命。」二月，遷御史大夫，依前開府儀同三司、上柱國、錄軍國重事、太平王。未幾，復拜中書右丞相、監修國史、知樞密院事、領都督府龍翊侍衛親軍都指揮使司事，就佩元降虎符，依前開府儀同三司、上柱國、錄軍國重事、答剌罕、太平王。

先是，文宗以天下既定，可行初志，遣治書侍御史撒迪迎大兄明宗於漠北。三月辛酉，乃詔燕鐵木兒護璽寶北上。明宗嘉其功。五月，特拜開府儀同三司、上柱國、錄軍國重事、中書右丞相、監修國史、大都督、領龍翊親軍都指揮使事、答剌罕、太平王。六月，加拜太師，餘如故。從明宗南還。八月朔，明宗次王忽察都之地，文宗以皇太子見。庚寅，明宗暴崩。燕鐵木兒以皇后命奉皇帝璽寶授文宗，疾驅而還，晝則率宿衛士以扈從，夜則躬擐甲胄繞幄殿巡護。癸巳，達上都。遂與諸王大臣陳勸復正大位。己亥，文宗復即位於上都。

十二月丁亥，文宗以燕鐵木兒有大勛勞於王室，封其曾祖父班都察溧陽王，曾祖妣玉龍徹溧陽王夫人，祖父土土哈升王，祖妣太塔你升王夫人，父床兀兒揚王，母也先帖你、公主察吉兒並為揚王夫人。三年二月，文宗欲昭其勛，詔命禮部尚書馬祖常制文立石於北郊。至順元年五月乙丑，帝又以屢頒寵數未足以報大勛，下詔命獨為丞相以尊異之。略曰：「燕鐵木兒勛勞惟舊，忠勇多謀，奮大義以成功，致治平於期月，宜專獨運，以重秉鈞。授以開府儀同三司、上柱國、太師、太平王、答剌罕、中書右丞相、錄軍國重事、監修國史、提調燕王宮相府事、大都督、領龍翊親軍都指揮使司事。凡號令、刑名、選法、錢糧、造作，一切中書政務，悉聽總裁。諸王、公主、駙馬、近侍人員，大小諸衙門官員人等，敢有隔越聞奏，以違制論。」

六月，知樞密院事闊徹伯、脫脫木兒等十人惡其權勢之重，欲謀害之。也的迷失、脫迷以其謀告燕鐵木兒，即率欽察軍掩捕按問，皆誅之。二年二月，為建第於興聖宮之西南。三月，賜鷹坊百人。十一月癸未，詔養其子塔剌海為子。辛酉，以燕鐵木兒兼奎章閣大學士，領奎章閣學士院事。賜龍慶州之流杯圓池水磑土田。又賜平江、松江、江陰蘆場、ＯＧ山、沙塗、沙田等地。因言平江、松江圩田五百頃有奇，糧七千七百石，願增為萬石入官，以所得餘米贍弟撒敦，詔從之。

四年，文宗大漸，遺詔立兄明宗之子。已而文宗崩，明宗次子懿璘質班即位，四十三日而崩。文宗後臨朝。燕鐵木兒與群臣議立文宗子燕帖古思。文宗後曰：「天位至重，吾兒年方幼沖，豈能任耶！明宗有子妥歡帖睦爾，出居廣西，今年十三矣，可嗣大統。」於是奉太后命，召還京師，至良鄉，具鹵簿迎之。燕鐵木兒與之並馬而行，於馬上舉鞭指畫，告以國家多難遣使奉迎之故。而妥歡帖睦爾卒無一語酬之。燕鐵木兒疑其意不可測，且明宗之崩，實與逆謀，恐其即位之後追舉前事，故宿留數月，而心志日以瞀亂。

先是，燕鐵木兒自秉大權以來，挾震主之威，肆意無忌。一宴或宰十三馬，取泰定帝後為夫人，前後尚宗室之女四十人，或有交禮三日遽遣歸者，而後房充斥不能盡識。一日宴趙世延家，男女列坐，名鴛鴦會。見座隅一婦色甚麗，問曰：「此為誰？」意欲與俱歸。左右曰：「此太師家人也。」至是荒淫日甚，體羸溺血而薨。

燕鐵木兒既死，妥歡帖睦爾始即位，是為順帝。乃以撒敦為左丞相，唐其勢為御史大夫。元統二年四月，命唐其勢總管高麗女直漢軍萬戶府達魯花赤。授撒敦開府儀同三司、上柱國、錄軍國重事、答剌罕、榮王、太傅、中書左丞相，賜廬州路為食邑，宥世世子孫九死。贈燕鐵木兒太師、公忠開濟弘謨同德協運佐命功臣、開府儀同三司、太師、中書右丞相、上柱國，追封德王，謚忠武。至元元年三月，立燕鐵木兒女伯牙吾氏為皇后。是時，撒敦已死，唐其勢為中書左丞相，伯顏獨用事。唐其勢忿曰：「天下本我家天下也，伯顏何人，而位居吾上！」遂與撒敦弟答里潛蓄異心，交通所親諸王晃火帖木兒，謀援立以危社稷。帝數召答里不至。郯王徹徹禿遂發其謀。六月三十日，唐其勢伏兵東郊，身率勇士突入宮闕。伯顏及完者帖木兒、定住、闊里吉思等掩捕獲之。唐其勢及其弟塔剌海皆伏誅。而其黨北奔答里所，答里即應以兵，殺使者哈兒哈倫、阿魯灰用以祃旗。帝遣阿弼諭之，又殺阿弼，而率其黨和尚、剌剌等逆戰，為搠思監、火兒灰、哈剌那海等所敗，遂奔晃火帖木兒。命孛羅、晃火兒不花追襲之，力窮勢促，阿魯渾察執答里等送上都戮之。晃火帖木兒自殺。怯薛官阿察赤亦預唐其勢之謀，欲殺伯顏，後擒付有司，具伏其辜，伏誅。

初，唐其勢事敗被擒，攀折殿檻不肯出。塔剌海走匿皇后坐下，後蔽之以衣，左右曳出斬之，血濺后衣。伯顏奏曰：「豈有兄弟為逆而皇后黨之者！」並執後。後呼帝曰：「陛下救我！」帝曰：「汝兄弟為逆，豈能相救邪！」乃遷皇后出宮，尋鴆之於開平民舍，遂簿錄唐其勢家。
