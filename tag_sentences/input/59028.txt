和春，字雨亭，赫舍里氏，滿洲正黃旗人。由前鋒、藍翎長授整儀尉，累遷副護軍參領。出為湖南提標中軍參將，擢永綏協副將。

咸豐元年，從向榮赴廣西剿匪，戰武宣東鄉，賜花翎。破賊於中坪，進攻紫金山，奪雙髻山、豬仔峽要隘，功最，賜號鏗色巴圖魯。又奪風門坳，克古調村賊巢，擢綏靖鎮總兵。二年，援桂林，力戰解圍，加提督銜。追賊至全州，敗之。賊入湖南，迭戰於道州、桂陽，遂犯長沙，和春從向榮赴援，數出奇破賊。賊去陷岳州，坐追剿遷延，褫職留軍。

三年春，會攻武昌。賊棄城東下，追至九江，遇賊，襲擊之。從向榮抵江寧，分軍攻通濟門外賊壘。尋偕總兵葉長春、吳全美等率舟師攻鎮江，破賊甘露寺下。駐金山扼江路，又掠占魚套，擊敗賊船。偕總兵瞿騰龍攻太平門，填壕逼城，殲賊甚眾。六月，提督鄧紹良師潰於鎮江，詔和春署江南提督，率所部廣東、湖南兵馳援。移軍丹徒鎮，進復京峴山舊壘。賊數千來爭，殲戮殆盡。賊銳稍挫，兩軍相持，蘇、常得無事。尋實授提督。

是年冬，安徽軍事急，命和春分兵移防滁州，遂進援廬州。巡撫江忠源困守危城，陜甘總督舒興阿率援軍至，不敢戰，忠源疏言和春忠勇可恃，請命總督援軍，詔允之，而所部僅千人，請舒興阿分兵，不聽。未幾，廬州陷，忠源殉。軍事專屬和春，福濟繼任巡撫，為之副。

四年，疏言：「皖省軍情重大，兵勇雖有萬餘，多未經戰陣。請調鎮江舊部湖南兵，並撥金陵得力官兵三千，交總兵秦定三、鄭魁士率之來助剿。」時廬州屬縣皆陷，與安慶踞賊連絡一氣，城大賊眾，和春駐軍三里岡，屢率鄭魁士等進剿，賊抗拒不下。乃沿河築壘構橋，分三路更番攻擊。夏，知州茅念劬率民團克六安，秦定三破賊於三連橋，進攻舒城。賊由霍山撲六安，擊走之。扎筏載大砲轟廬州城，賊分出拒戰，迭敗之。別遣軍復英山、廬江，而和州、含山一路賊時窺伺，疏請飭袁甲三嚴防烏江，以斷賊援。冬，臧紆青、劉玉豹由廬南規桐城，連奪大關等隘，逼城下，而紆青戰歿，玉豹退保六安，和春為賊牽制不能救。秦定三攻舒城，亦久不下，迭詔切責。初，和春專剿廬州，袁甲三扼臨淮，軍事多相關，而意不合。五年，偕福濟疏劾甲三，罷之，命和春遣員接統其軍。夏秋連擊敗援賊，督諸軍急攻廬州，至十月克之，城陷將兩年矣。詔嘉和春功能補過，賜黃馬褂，予騎都尉世職。六年，復舒城，大破賊於三河，克之，再復廬江。會向榮卒於軍，命和春代為欽差大臣，督辦江南軍務。

自向榮兵挫，退守丹陽，江寧賊益驕，內閧，自相殘殺，故榮歿後，張國樑等得以撫輯餘軍，規復東壩、高淳。和春至，餉械並絀，詔下各省接濟月餉四十萬兩，江蘇糧臺不能時給，疏劾總督怡良、巡撫趙德轍，詔勉其和衷。溧水、句容為賊精銳所聚，力攻數月，七年夏，先後克之，加太子少保。圍攻鎮江，賊數糾悍黨來援，督諸將迭破之。十一月，克鎮江，賜雙眼花翎。將軍德興阿督江北諸軍攻瓜洲，同日克復，軍聲大振。進攻江寧東北路，奪太平、神策兩門外賊壘。八年春，賊迭出城，力鬥卻之。合水陸諸軍克秣陵關，加太子太保。又破賊三汊河，奪要隘，江寧之圍漸合。

賊由皖南犯浙境，用以牽掣大軍。詔和春兼辦浙江軍務，先遣兵二千往援，命親往督師，以病未行。尋浙事緩，罷其行。賊復沿江來援，擊走，築長圍困之。七月，賊大舉出撲，張國樑破之城下。八月，陳玉成糾合捻匪犯江浦、浦口，德興阿兵潰，儀徵、揚州、六合先後陷。和春遣馮子材渡江赴援，復失利。張國樑繼往，力戰，復揚州、儀徵。九月，和春授江寧將軍。江寧賊乘間出撲，溧水亦陷，急調國樑回援。十月，復溧水，而上游賊犯黃池、灣沚，鄧紹良戰沒。

九年春，招降捻首薛之元，獻江浦城，復約李世忠破賊，復浦口。因劾德興阿縱寇狀，詔罷德興阿。江北不復置帥，諸軍並歸和春節制。提督鄭魁士亦克灣沚、黃池，進規蕪湖，軍事轉利。疏言：「揆察現勢，先盡力於金陵一路，絕其根株，則枝葉自萎。欲破金陵，必先斷浦口。請添募精銳萬人，由張國樑統率，一面力攻，一面進扎營壘，斷賊糧路，兼卻外援。臣當相度事機，剋期蕆功。」詔允之。是年冬，陳玉成由六合犯揚州，分黨渡江窺秣陵關，欲抄大營後路，東壩、溧水皆告警。尋大舉犯江浦，提督周天培死之，遂陷浦口。張國樑、馮子材援剿獲勝，揚州解嚴，浦口仍為賊踞。

十年春，國樑督水陸軍攻九洑洲，大捷，破其老巢。九洑洲為江寧水陸咽喉，既得，已成合圍之勢，而賊復由皖南犯浙，遽陷杭州，蘇、常震動。詔和春仍兼辦浙江軍務，先後分兵萬餘，提督張玉良總統赴援，甫至，賊即棄杭州。閏三月，由廣德分犯建平、東壩、溧陽，遂窺常州，急調張玉良回援，賊已分路逕趨江寧。時賊酋陳玉成、李秀成、李侍賢、楊輔清，糾諸路眾十餘萬，力破長圍，城賊應之。大營軍心不固，惟恃張國樑力禦。戰數晝夜，諸營同時火起。總兵黃靖、馬登富、吳天爵陣亡，全軍大潰，退守鎮江。和春坐褫職留軍。又退丹陽，賊踵至，張國樑死之。和春奪圍走常州，督兵迎敵，被重創，退至無錫，卒於軍。總督何桂清棄城走，常州、蘇州相繼陷。江南軍自向榮始任，凡歷七年，至是熸焉，蘇、浙遂糜爛。事聞，詔念和春前功，雖兵機屢挫，尚能血戰捐軀，復原官，依例賜恤，予騎都尉兼雲騎尉，合前世職並為二等男爵，謚忠壯，附祀江寧昭忠祠。子霍順武，候選參將，襲爵。
