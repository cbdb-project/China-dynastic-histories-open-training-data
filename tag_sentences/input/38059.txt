董宋臣，理宗朝宦者。淳祐中，以睿思殿祗候特轉橫行官。寶祐三年，兼乾辦祐聖觀。侍御史洪天錫劾之，不報，天錫坐左遷大理少卿。開慶初，大元兵駐江上，京師大震。宋臣贊帝遷幸寧海軍，簽判文天祥上疏乞誅宋臣，又不報。

景定四年，自保康軍承宣使除入內內侍省押班，尋兼主管太廟、往來國信所，同提點內軍器庫、翰林院、編修敕令所、都大提舉諸司，提點顯應觀，主管景獻太子府事。會天祥以著作佐郎兼獻景府教授，義不與宋臣聯事，上書求去，天祥出知瑞州。

言者論宋臣不置，帝曲為諭解庇之。秘書少監湯漢上封事，亦言：「宋臣十餘年來聲焰薰灼，其力能去臺諫、排大臣，至結兇渠以致大禍。中外惶惑切齒，而陛下方為之辨明，大臣方為之和解，此過計也。願收還押班等除命，不勝宗社之幸。」疏入，帝亦不之省。六月，命主管御前馬院及酒庫。既卒，帝猶命特轉節度使，其見寵愛如此。
