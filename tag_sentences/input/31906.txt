裴行儉，字守約，絳州聞喜人。父仁基，隋光祿大夫，自王世充所謀歸國，被害。贈原州都督，謚曰忠。行儉幼引廕補弘文生。貞觀中，舉明經，調左屯衛倉曹參軍。時蘇定方為大將軍，謂曰：「吾用兵，世無可教者，今子也賢。」乃盡畀以術。遷長安令。高宗將立武昭儀，行儉以為國家憂從此始，與長孫無忌、褚遂良秘議，大理袁公瑜擿語昭儀母，左除西州都督府長史。麟德二年，擢累安西都護，西域諸國多慕義歸附。召為司文少卿。遷吏部侍郎，與李敬玄、馬載同典選，有能名，時號「裴馬」。行儉始設長名榜、銓注等法，又定州縣升降、資擬高下為故事。

上元三年，吐蕃叛，出為洮州道左二軍總管，改秦州右軍，並受周王節度。儀鳳二年，十姓可汗阿史那都支及李遮匐誘蕃落以動安西，與吐蕃連和，朝廷欲討之。行儉議曰：「吐蕃叛皛方熾，敬玄失律，審禮喪元，安可更為西方生事？今波斯王死，其子泥涅師質京師，有如遣使立之，即路出二蕃，若權以制事，可不勞而功也。」帝因詔行儉冊送波斯王，且為安撫大食使。徑莫賀延磧，風礫晝冥，導者迷，將士饑乏。行儉止營致祭，令曰：「水泉非遠。」眾少安。俄而雲徹風恬，行數百步，水草豐美，後來者莫識其處。眾皆驚，以方漢貳師將軍。至西州，諸蕃郊迎，行儉召豪人桀千餘人自隨。揚言「大熱，未可以進，宜駐軍須秋」。都支覘知之，不設備。行儉徐召四鎮酋長，偽約畋，謂曰：「吾念此樂未始忘，孰能從吾獵者？」於是子弟願從者萬人，乃陰勒部伍。數日，倍道而進，去都支帳十餘里，先遣其所親問安否，外若閑暇，非討襲者。又使入趣召都支。都支本與遮匐計，及秋拒使者，已而聞軍至，倉卒不知所出，率子弟五百餘人詣營謁，遂擒之。是日，傳契箭，召諸部酋長悉來請命，並執送碎葉城。簡精騎，約齎，襲遮匐。道獲遮匐使者，釋之，俾前往諭其主，並言都支已擒狀，遮匐乃降，悉俘至京師。將吏為刻石碎葉城以紀功。帝親勞宴，曰：「行儉提孤軍，深入萬里，兵不血刃而叛黨擒夷，可謂文武兼備矣，其兼授二職。」即拜禮部尚書兼檢校右衛大將軍。

詔露元年，突厥阿史德溫傅反，單于管二十四州叛應之，眾數十萬。都護蕭嗣業討賊不克，死敗系踵。詔行儉為定襄道行軍大總管討之。率太僕少卿李思文、營州都督周道務部兵十八萬，合西軍程務挺、東軍李文暕等，總三十餘萬，旗幟亙千里，行儉咸節制之。

先是，嗣業饋糧，數為虜鈔，軍餒死。行儉曰：「以謀制敵可也。」因詐為糧車三百乘，車伏壯士五輩，齎齏陌刀、勁弩，以羸兵挽進，又伏精兵踵其後。虜果掠車，羸兵走險。賊驅就水草，解鞍牧馬。方取糧車中，而壯士突出，伏兵至，殺獲幾盡。自是糧車無敢近者。

大軍次單于北，暮，已立營，塹壕既周，行儉更命徙營高岡。吏白：「士安堵，不可攏。」不聽，促徙之。比夜，風雨暴至，前占營所，水深丈餘，眾莫不駭嘆，問何以知之，行儉曰：「自今第如我節制，毋問我所以知也。」

賊拒黑山，數戰皆敗，行儉縱兵，前後殺虜不勝計。偽可汗泥熟匐為其下所殺，持首來降；又擒大首領奉職而還，餘黨走狼山。行儉既還，阿史那伏念偽稱可汗，復與溫傅合。明年，行儉還總諸軍，屯代州之陘口，縱反間，說伏念，令與溫傅相貳。伏念懼，密送款，且請縛傅自效。行儉秘不布，密以聞。後數日，煙塵漲天而南，斥候惶駭，行儉曰：「此伏念執溫傅來降，非他也。且受降如受敵。」乃敕嚴備，遣單使往勞。既而果然。於是，突厥餘黨悉平。帝悅，遣戶部尚書崔知悌勞軍。

初，行儉許伏念以不死，侍中裴炎害其功，建言：「伏念為程務挺、張虔勖肋逐，又磧北回紇逼之，計窮而降。」卒斬伏念及溫傅於都市。行儉之功不錄。封聞喜縣公。行儉嘆曰：「渾、浚之事，古今恥之。但恐殺降則後無復來矣！」遂稱疾不出。永淳元年，十姓突厥車薄叛，復為金牙道大總管，未行卒，年六十四，贈幽州都督，謚曰獻。詔皇太子遣官護視家事，子孫能自立乃停。中宗即位，再贈揚州大都督。

行儉工草隸，名家。帝嘗以絹素詔寫《文選》，覽之，秘愛其法，賚物良厚。行儉每曰：「褚遂良非精筆佳墨，未嘗輒書，不擇筆墨而妍捷者，餘與虞世南耳。」所譔《選譜》、《草字雜體》數萬言。又為營陣、部伍、料勝負、別器能等四十六訣，武后詔武承嗣就第取去，不復傳。

行儉通陰陽、歷術，每戰，豫道勝日。善知人，在吏部時，見蘇味道、王抃，謂曰：「二君後皆掌銓衡。」李敬玄盛稱王勃、楊炯、盧照鄰、駱賓王之才，引示行儉，行儉曰：「士之致遠，先器識，後文藝。如勃等，雖有才，而浮躁衒露，豈享爵祿者哉？炯頗沉嘿，可至令長，餘皆不得其死。」所引偏裨，若程務挺、張虔勖、崔智睟、王方翼、黨金毘、劉敬同、郭待封、李多祚、黑齒常之，類為世名將，傔奏至刺史將軍者數十人。

嘗賜馬及珍鞍，令史私馳馬，馬蹶鞍壞，懼而逃。行儉招還之，不加罪。初，平都支、遮匐，獲瑰寶不貲，蕃酋將士願觀焉，行儉因宴，遍出示坐者。有瑪瑙盤廣二尺，文彩粲然，軍吏趨跌盤，碎，惶怖，叩頭流血。行儉笑曰：「爾非故也，何至是？」色不少吝。帝賜都支資產皿金三千餘物，橐駝馬牛稱是，行儉分給親故洎麾下，數日輒盡。
