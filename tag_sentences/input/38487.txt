朱勔，蘇州人。父沖，狡獪有智數。家本賤微，庸於人，梗悍不馴，抵罪鞭背。去之旁邑乞貸，遇異人，得金及方書歸，設肆賣藥，病人服之輒效，遠近輻湊，家遂富。因修蒔園圃，結游客，致往來稱譽。

始，蔡京居錢塘，過蘇，欲建僧寺閣，會費鉅萬，僧言必欲集此緣，非朱沖不可。京以屬郡守，郡守呼沖見京，京語故，沖願獨任。居數日，請京詣寺度地，至則大木數千章積庭下，京大驚，陰器其能。明年召還，挾勔與俱，以其父子姓名屬童貫竄置軍籍中，皆得官。

徽宗頗垂意花石，京諷勔語其父，密取浙中珍異以進。初致黃楊三本，帝嘉之。後歲歲增加，然歲率不過再三貢，貢物裁五七品。至政和中始極盛，舳艫相銜於淮、汴，號「花石綱」，置應奉局於蘇，指取內帑如囊中物，每取以數十百萬計。延福宮、艮岳成，奇卉異植充牣其中。勔擢至防禦使，東南部刺史、郡守多出其門。

徐鑄、應安道、王仲閎等濟其惡，竭縣官經常以為奉。所貢物，豪奪漁取於民，毛發不少償。士民家一石一木稍堪玩，即領健卒直入其家，用黃封表識，未即取，使護視之，微不謹，即被以大不恭罪。及發行，必徹屋抉墻以出。人不幸有一物小異，共指為不祥，唯恐芟夷之不速。民預是役者，中家悉破產，或鬻賣子女以供其須。斫山輦石，程督峭慘，雖在江湖不測之淵，百計取之，必出乃止。

嘗得太湖石，高四丈，載以巨艦，役夫數千人，所經州縣，有拆水門、橋梁，鑿城垣以過者。既至，賜名「神運昭功石」。截諸道糧餉綱，旁羅商船，揭所貢暴其上，篙工、柁師倚勢貪橫，陵轢州縣，道路相視以目。廣濟卒四指揮盡給挽士猶不足。京始患之，從容言於帝，願抑其太甚者。帝亦病其擾，乃禁用糧綱船，戒伐塚藏、毀室廬，毋得加黃封帕蒙人園囿花石，凡十餘事。聽勔與蔡攸等六人入貢，餘進奉悉罷。自是勔小戢。

既而勔甚。所居直蘇市中孫老橋，忽稱詔，凡橋東西四至壤地室廬悉買賜予己，合數百家，期五日盡徙，郡吏逼逐，民嗟哭於路。遂建神霄殿，奉青華帝君像其中，監司、都邑吏朔望皆拜庭下，命士至，輒朝謁，然後通刺詣勔。主趙霖建三十六浦閘，興必不可成之功，天方大寒，役死者相枕藉。霖志在媚勔，益加苛虐，吳、越不勝其苦。徽州盧宗原竭庫錢遺之，引為發運使，公肆掊克。園池擬禁籞，服飾器用上僭乘輿。又托挽舟募兵數千人，擁以自衛。子汝賢等召呼鄉州官寮，頤指目攝，皆奔走聽命，流毒州郡者二十年。

方臘起，以誅勔為名。童貫出師，承上旨盡罷去花木進奉，帝又黜勔父子弟侄在職者，民大悅。然寇平，勔復得志，聲焰熏灼。邪人穢夫，候門奴事，自直秘閣至殿學士，如欲可得，不附者旋踵罷去，時謂東南小朝廷。帝末年益親任之，居中白事，傳達上旨，大略如內侍，進見不避宮嬪。歷隨州觀察使、慶遠軍承宣使。燕山奏功，進拜寧遠軍節度使、醴泉觀使。一門盡為顯官，騶僕亦至金紫，天下為之扼腕。

靖康之難，欲為自全計，倉卒擁上皇南巡，且欲邀至其第。欽宗用御史言，放歸田里，凡由勔得官者皆罷。籍其貲財，田至三十萬畝。言者不已，羈之衡州，徙韶州、循州，遣使即所至斬之。