伊桑阿，伊爾根覺羅氏，滿洲正黃旗人。順治九年進士，授禮部主事。累擢內閣學士。康熙十四年，遷禮部侍郎，擢工部尚書，調戶部。時吳三桂踞湖南，廷議創舟師，自岳州入洞庭，斷賊餉道，命伊桑阿赴江南督治戰艦。明年，復命偕刑部侍郎禪塔海詣茶陵督治戰艦。

二十一年，黃河決，命往江南勘視河工，以布政使崔維雅隨往，維雅條上治河法，與靳輔議不合。伊桑阿因請召輔面詢，上以維雅所奏無可行，寢之。尋疏陳黃河兩岸堤工修築不如式，奪輔職，戴罪督修。復命籌海運，疏言：「黃河運道，非獨輸輓天庾，即商賈百貨，賴以通行，國家在所必治。若海運，先需造船，所費不貲；且膠、萊諸河久淤，開濬匪易。」上是之。是年冬，俄羅斯犯邊，命往寧古塔造船備徵調。再調吏部。

二十三年夏，旱，偕王熙等清刑獄。其秋，扈蹕南巡，命閱視海口。疏言車路、串場諸河及白駒、草堰、丁溪諸口，宜飭河臣疏濬，引流入海。歷兵、禮二部尚書。二十七年，拜文華殿大學士，兼吏部，充三朝國史總裁。三十六年，上親征噶爾丹，命往寧夏安設驛站，事平，與大學士阿蘭泰充平定朔漠方略總裁官。

居政府十五年，尤留意刑獄，每侍直勾本，上有所問，輒能舉其詞，同列服其精詳。上嘗御批本房，伊桑阿與大學士王熙、吳琠及學士韓菼等以折本請旨，上曰：「人命至重，今當勾決，尤宜詳慎。爾等茍有所見，當盡言。」伊桑阿乃舉可矜疑者十餘人，皆得緩死，上徐曰：「此等所犯皆當死，猶曲求其可生之路，不忍輕斃一人。因念淮、揚百姓頻被水害，死者不知凡幾。河患不除，朕不能暫釋於懷也！」伊桑阿陳災民困苦狀，上曰：「百姓既被水害，必至流離轉徙。田多不耕，賦安從出？今當預免明年田賦，俾災黎於水退時思歸故鄉，粗安生業。」伊桑阿等皆頓首，遂下詔免淮、揚明年田賦。

三十七年，以年老乞休。上諭阿蘭泰曰：「伊桑阿厚重老成，宣力年久。爾二人自任閣事，推誠布公，不惟朕知之，天下無不知者。伊桑阿雖年老求罷，朕不忍令去也。」四十一年，復以病告，詔許原官致仕。逾年卒，謚文端。乾隆中，入祀賢良祠。