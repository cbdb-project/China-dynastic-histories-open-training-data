于志寧，字仲謐，京兆高陵人。曾祖謹，有功於周，為太師、燕國公。父宣道，仕隋至內史舍人。大業末，志寧調冠氏縣長，山東盜起，棄官歸。

高祖入關，率群從迎謁長春宮，詔授渭北道行軍元帥府記室，與殷開山參謀議。薛仁杲平，識褚亮於囚虜中，遷天策府中郎、文學館學士，引亮與同列。貞觀三年，為中書侍郎。太宗嘗宴近臣，問：「志寧安在？」有司奏：「敕召三品，志寧品第四。」帝悟，特詔預宴，因加散騎常侍、太子左庶子、黎陽縣公。是時議立七廟，君臣請以涼武昭王為始祖，志寧以涼非王業所因，獨建議違之。帝詔功臣世襲刺史，志寧奏：「古今異時，慕虛名，遺實患，非久安計。」帝皆從之。嘗謂志寧曰：「古者太子既生，士負之，即置輔弼。昔成王以周、召為師傅，日聞正道，習以成性。今太子幼，卿當輔以正道，無使邪僻啟其心。勉之，官賞可不次得也。」太子承乾數有過惡，志寧欲救止之，上《諫苑》以諷。帝見大悅，賜黃金十斤、絹三百匹。俄兼詹事，以母喪免，有詔起復本官，固請終喪，帝遣中書侍郎岑文本敦譬曰：「忠孝不兩立，今太子須人教約，卿強起，為我卒輔道之。」志寧乃就職。

時太子以農時造曲室，累月不止，又好音樂過度。志寧諫，以為「今東宮乃隋所營，當時號為侈麗，豈容復事磨礱彩飾於其間？丁匠官奴皆犯法亡命，鉗鑿槌杵，往來出入，監門、宿衛、直長、千牛不得苛問。爪牙在外，廝役在內，其可無憂乎？又宮中數聞鼓聲，太樂伎兒輒留不出，往年口敕丁寧，殿下可不思之？」太子不納。而左右多任宦官，志寧復諫曰：「奄官者，體非全氣，專柔便佞，托親近為威權，假出納為禍福。故伊戾敗宋，易牙亂齊，趙高亡秦，張讓傾漢。近高齊任鄧長顒為侍中，陳德信為開府，內預宴私，外干朝政，齊卒顛覆。今殿下左右前後皆用寺人，輕忽高班，陵轢貴仕，品命失序，經紀不立，行路之人咸以為怪。」太子益不悅。東宮僕御舊得番休，而太子不聽，又私引突厥，與相狎比。志寧懷不能言，上疏極言曰：「竊見僕寺司馭，爰及獸醫，自春迄夏，不得番息。或家有慈親，以闕溫清，或室有幼弱，以虧撫養，殆非恕愛之意。又突厥達哥支等，人狀野心，不可以禮教期，不可以仁信待。狎而近之，無益令望，有損盛德。況引內閤中，使常親近，人皆震駭，而殿下獨安此乎？」太子大怒，遣張師政、紇干承基往刺之。二人者入其第，見志寧憔然在苫塊中，不忍殺，乃去。太子敗，帝知狀，謂曰：「聞公數諫，承乾不聽公，故至此。」是時宮臣皆罪廢，獨志寧蒙勞勉。

晉王為皇太子，復拜左庶子，遷侍中，加光祿大夫，進封燕國公，監脩國史。永徽二年，洛陽人李弘泰誣告太尉長孫無忌反，有詔不待時斬之。志寧以為：「方春少陽用事，不宜行刑，且誣謀非本惡逆，請依律待秋分乃決。」從之。衡山公主既公除，將下嫁長孫氏。志寧以為：「《禮》，女十五而笄，二十而嫁，有故，二十三而嫁，固知遇喪須終三年。《春秋》，魯莊公如齊納幣，母喪未再期而圖婚，二家不譏，以其失禮明也。今議者云『公除從吉』，此漢文創制，為天下百姓耳。公主身服斬衰，服可以例除，情不可以例改。心喪成婚，非人情所忍。」於是詔公主待服除乃婚。拜尚書左僕射、同中書門下三品。頃之，兼太子少師。四年，隕石十八於馮翊，高宗問曰：「此何祥也？朕欲悔往脩來以自戒，若何？」志寧對：「《春秋》：『隕石於宋五。』內史過曰：『是陰陽之事，非吉兇所生。』物固有自然，非一系人事。雖然，陛下無災而戒，不害為福也。」俄遷太傅。嘗與右僕射張行成、中書令高季輔俱賜田，志寧奏：「臣家自周、魏來，世居關中，貲業不墜。今行成、季輔始營產土，願以臣有餘賜不足者。」帝嘉之，分其田以與二人。

顯慶四年，以老乞骸骨，詔解僕射，更拜太子太師，仍同中書門下三品。王皇后之廢，長孫無忌、褚遂良固爭不見從，志寧不敢言。武后以其不右己，銜之，後因殺無忌，坐免官，出為滎州刺史，改華州，聽致仕。卒，年七十八，贈幽州都督，謚曰定。後追復左光祿大夫、太子太師。

志寧愛賓客，樂引後進，然多嫌畏，不能有所薦達也，為士議所少。凡格式、律令、禮典，皆與論譔，賞賜以巨萬。

初，志寧與司空李勣修定《本草》並圖，合五十四篇。帝曰：「《本草》尚矣，今復修之，何所異邪？」對曰：「昔陶弘景以《神農經》合雜家《別錄》注銘之，江南偏方，不周曉藥石，往往紕繆，四百餘物，今考正之，又增後世所用百餘物，此以為異。」帝曰：「《本草》、《別錄》何為而二？」對曰：「班固唯記《黃帝內外經》，不載《本草》，至齊《七錄》乃稱之。世謂神農氏嘗藥以拯含氣，而黃帝以前文字不傳，以識相付，至桐、雷乃載篇冊，然所載郡縣，多在漢時，疑張仲景、華佗竄記其語。《別錄》者，魏、晉以來吳普、李當之所記，其言華葉形色，佐使相須，附經為說，故弘景合而錄之。」帝曰：「善。」其書遂大行。
