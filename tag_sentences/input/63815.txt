楊文岳，字斗望，南充人。萬曆四十七年進士。授行人。天啟五年，擢兵科給事中，屢遷禮科都給事中。

崇禎二年，出為江西右參政，歷湖廣、廣西按察使，雲南、山西左右布政使，以右副都御史巡撫登、萊。十二年擢兵部右侍郎，總督保定、山東、河北軍務，代孫傳庭。

十四年正月，李自成陷洛陽，犯開封，文岳率總兵虎大威以眾二萬赴救。渡河，賊先遁，追擊於鳴皋。還，駐兵開封。疫作，乃頓兵於汝寧，出屯西平、新蔡間。七月，自成走內鄉、淅川，與羅汝才合。文岳趨鄧州，自成還攻之。文岳戰三捷，斬其魁一條龍、一隻龍，賊遁去。

九月，會陜西總督傅宗龍於新蔡，與賊遇，大潰於孟家莊，再潰於火燒店。部將挾文岳夜入於項城。明日奔陳州，宗龍遂覆沒。事聞，文岳革職，充為事官，戴罪自贖。乃收集散亡，率所部就巡撫高名衡防杞。賊遂破葉縣，拔泌陽，乘勝陷南陽，殺唐王，下鄧州等十四城，再圍開封。

明年正月，文岳馳救開封，論功復官。臨潁為賊守，左良玉破而屠之，退保郾城。自成圍郾城。二月，督師丁啟睿及文岳、大威救郾城。賊潰，距官軍數里而營。文岳、啟睿相掎角，持十一晝夜。總督汪喬年出關，賊引去，再攻開封。六月，詔起侯恂兵部右侍郎，總督保定、山東、河南、湖北軍務，代文岳。命所司察文岳罪狀。七月朔，文岳、啟睿合良玉、大威及楊德政、方國安四總兵之師，次朱仙鎮。諸軍盡潰，啟睿、文岳奔汝寧。賊渡河，追奔四百里，官軍失亡數萬。詔褫官候勘。

九月，文岳在汝寧，夜襲賊營有功。賊既灌開封，旋敗孫傳庭兵，以閏十一月悉眾薄汝寧，老回回、革裏眼、左金王等畢會。文岳遣都司康世德以輕騎偵賊，世德走還汝，將其步騎五百，夜縱火噪而奔。十三日，群賊並至，壓汝寧五里而軍。監軍僉事孔貞會以川兵屯城東，文岳以保兵屯城西。賊兵進攻，相持一晝夜。川兵潰，殺傷數百。賊奪其馬騾，悉眾攻保兵，漸不支。僉事王世琮、知府傅汝為、通判朱國寶縋將士入城，副將賈悌、參將馮名聖亦掖文岳、貞會登城。

明日，賊四面環攻，戴扉以陣，矢石雲梯堵牆而立。城頭矢炮擂石雨集，賊死傷山積，而攻不休。一鼓百道並登，執文岳及世琮、國寶、悌、名聖於城頭，殺汝陽知縣文師頤於城上。汝為聞變，赴水死。賊擁文岳等見自成，大罵，賊怒，縛之城南三里鋪，以大炮擊之，洞胸糜骨而死。士民屠戮數萬，焚公私廨舍殆盡。貞會執去，不知所終。自成以文岳死忠，備禮斂之。遂拔營走確山、信陽、泌陽，嚮襄陽，虜崇王由樻、崇世子、諸王妃及河南懷安諸王以行。
