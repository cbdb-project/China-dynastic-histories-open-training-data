王以旂，字士招，江寧人。正德六年進士。除上高知縣。華林賊方熾，以旂訓鄉兵禦之，賊不敢犯。征授御史，出按河南。宸濠反，鎮守太監劉璟倡議停鄉試。以旂言河南去江西遠，罷試無名。乃止。璟又言，帝親征，道且出汴，牒取供頓銀四萬兩。巡撫議予之，以旂執不予。世宗即位，欲加興獻帝皇號，以旂抗言不可。已，上弭災要務，言：「司禮取中旨免張漢贓科，臣不預聞，此啟矯偽之漸也。」帝不聽。累遷兵部右侍郎。徐、呂二洪竭，漕舟膠。命兼右僉都御史總理河漕。踰年，渠水通，進秩一等。尋拜南京右都御史。召為工部尚書，改左都御史，代陳經為兵部尚書兼督團營。

三邊總督曾銑議復河套，大學士夏言主之。數下優旨獎銑，令以旂集廷臣議。以旂等力主銑議。議上，帝意忽變，嚴旨咎銑，令再議。以旂等惶恐，盡反前說。帝逮銑，令以旂代之。套寇自西海還，肆掠永昌，鎮羌總兵官王繼祖禦卻之。已，復來犯，并及鎮番、山丹。部將蔡勛、馬宗援三戰皆捷。前後斬首一百四十餘級。論功，廕以旂一子。已而寇數萬復屯寧夏塞外，將大入。官軍擊之，斬首六十餘級，寇宵遁。延綏、寧夏開馬市，二鎮市五千匹。其長狠台吉等約束所部，終市無嘩。以旂以聞。詔大賚二鎮文武將吏，以旂復賜金幣。錄延綏將士破敵功，再廕一子。在鎮六年，修延綏城堡四千五百餘所，又築蘭州邊垣，加官至太子太保。比卒，軍民為罷市。贈少保，謚襄敏，再予一子官。
