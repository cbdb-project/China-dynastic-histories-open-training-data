文廣字仲容。以班行討賊張海有功，授殿直。范仲淹宣撫陜西，與語奇之，置麾下。從狄青南征，知德順軍，為廣西鈐轄，知宜、邕二州，累遷左藏庫使、帶御器械。治平中，議宿衛將，英宗曰：「文廣，名將後，且有功。」乃擢成州團練使、龍神衛四廂都指揮使，遷興州防禦使。秦鳳副都總管韓琦使築篳篥城，文廣聲言城噴珠，率眾急趣篳篥，比暮至其所，部分已定。遲明，敵騎大至，知不可犯而去，遺書曰：「當白國主，以數萬精騎逐汝。」文廣遣將襲之，斬獲甚眾。或問其故，文廣曰：「先人有奪人之氣。此必爭之地，彼若知而據之，則未可圖也。詔書褒諭，賜襲衣、帶、馬。知涇州、鎮戎軍，為定州路副都總管，遷步軍都虞候。遼人爭代州地界，文廣獻陣圖並取幽燕策，未報而卒，贈同州觀察使。
