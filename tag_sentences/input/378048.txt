李子和，同州蒲城人，本郭氏。為隋左翊衛，以罪徙榆林。大業末，郡饑，子和與死士十八人執丞王才，數以不恤下，斬之，開倉賑窮乏。自號永樂王，建元醜平，號其父為太公，以弟子政為尚書令，子端、子升為左右僕射，有騎兵二千。南連梁師都，北事突厥，納弟為質。始畢可汗冊子和為平楊天子，不敢當，乃更署為屋利設。武德元年獻款，授靈州總管、金河郡公，徙郕國公。襲師都寧朔城，克之。又伺突厥虛實，陰以章聞，為虜邏騎所獲，處羅可汗怒，囚子升，於是子和危畏，舉部南徙，詔內延州故城。五年，從平劉黑闥有功，賜姓，拜右武衛將軍。十一年，為婺州刺史，徙夷國公。顯慶初，轉黔州都督，乞骸骨，許之，進金紫光祿大夫，卒。

