柴紹，字嗣昌，晉州臨汾人。幼矯悍，有武力，以任俠聞。補隋太子千牛備身。高祖妻以平陽公主。將起兵，紹走間道迎謁。時太子建成、齊王元吉亦自河東往，遇諸塗。建成曰：「追書急，恐吏逮捕，請依劇賊，冀自全。」紹曰：「不可。賊知君唐公子，必執以為功，徒死爾。不如疾走太原。」既入雀鼠谷，聞義兵起，謂紹有謀，乃相賀。授右領軍大都督府長史，領彀騎，發晉陽。先抵霍邑城下，覘形勢。還白：「宋老生一夫敵，我兵到必出戰，可虜也。」大師至，老生果出，紹力戰有功。從下臨汾、絳郡，隋將桑顯和來戰，紹引軍繚其背，與史大奈合攻之。顯和敗，遂平京師。進右光祿大夫，封臨汾郡公。高祖即位，拜左翊衛大將軍，累從征討，以多，進封霍國公，遷右驍衛大將軍。吐谷渾、黨項寇邊，敕紹討之，虜據高射紹軍，雨矢，士失色。紹安坐，遣人彈胡琵琶，使二女子舞。虜疑之，休射觀。紹伺其懈，以精騎從後掩擊，虜大潰，斬首五百級。貞觀二年，平梁師都，轉左衛大將軍。出為華州刺史，加鎮軍大將軍，徙譙國。既病，太宗親問之。卒，贈荊州都督，謚曰襄。二子：哲威、令武。哲威為右屯衛將軍，襲封。坐弟謀反，免死，流邵州。起為交州都督，卒。令武尚巴陵公主，遷太僕少卿、衛州刺史、襄陽郡公。與房遺愛謀反，貶嵐州刺史，自殺。公主亦賜死。
