包世臣，字慎伯，涇縣人。少工詞章，有經濟大略，喜言兵。嘉慶十三年舉人，大挑以知縣發江西。一權新喻，被劾去。復隨明亮征川、楚，發奇謀不見用，遂歸，卜居金陵。世臣精悍有口辯，以布衣遨游公卿間。東南大吏，每遇兵、荒、河、漕、鹽諸鉅政。無不屈節諮詢，世臣亦慷慨言之。

初，海盜蔡牽犯上海，鎮道迎世臣閱沿海島嶼。見黃浦停泊商船千艘，遂建海運可救漕弊之議。游袁浦，值河事亟，箸策河四略。是時鹽法以兩淮為大，私梟充斥，議者爭言緝私。世臣擬多裁鹽官，惟留運司主錢糧，場大使督灶戶，不分畛域，仿現行鐵硝之例，聽商販領本地官印照，赴場繳課買鹽。州縣具詳，運司存核，則場官不能乾沒正課；而轉輸迅速，則鹽價必銳減；私鹽皆輸官課，課入必倍。以之津貼辦公，並增翰、詹、科、道廉俸，為計甚便。

其論西北水利曰：「今國家南漕四百萬石，中歲腴田二百萬畝所產也。有田四百萬畝，歲入與佃半之，遂當全漕。先減運十之一，糶其穀及運資置官屯，遞減至十年，則漕可罷，賦可寬。以其盈餘量加賦餉，而官可廉，兵可練。不然，漕東南以贍西北，浮收勒折，日增一日，竭民力，積眾怒。東南大患，終必在此。」

世臣能為大言。其論書法尤精，行草隸書，皆為世所珍貴。著有小倦游閣文集，別編為安吳四種。
