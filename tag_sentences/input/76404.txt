蘇納海，他塔喇氏，滿州正白旗人。由王府護衛擢弘文院學士，累遷工部尚書，加太子少保。聖祖即位，拜國史院大學士，兼管戶部。時鼇拜擅權，以蘇納海不阿附，嗛之。尋鼇拜欲以薊、遵化、遷安正白旗諸屯莊改撥鑲黃旗，而別圈民地益正白旗，使旗人訴請牒戶部。蘇納海持不可，謂旗人安業已久，且奉旨不許再圈民地，宜罷議，鼇拜益銜之，矯旨遣貝子溫齊等履勘。旋以鑲黃地不堪耕種疏聞，遂遣蘇納海會直隸總督朱昌祚、巡撫王登聯董理其事。昌祚、登聯交章請停圈換，蘇納海亦言屯地難丈量，候明詔進止，鼇拜遂坐以藐視上命，並棄市。鼇拜獲罪，昭雪復官，謚蘇納海襄愍，昌祚勤愍，登聯愨愍。
