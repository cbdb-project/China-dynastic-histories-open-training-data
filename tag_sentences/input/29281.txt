21511,3: 鑄字成仲，幼聰敏，善屬文，尤工騎射。楚材薨，嗣領中書省事，時年二十三。鑄上言宜疏禁網，遂採歷代德政合於時宜者八十一章以進。戊午，憲宗征蜀，詔鑄領侍衛驍果以從，屢出奇計，攻下城邑，賜以尚方金鎖甲及內廄驄馬。乙未，憲宗崩，阿里不哥叛，鑄棄妻子，挺身自朔方來歸，世祖嘉其忠，即日召見，賞賜優厚。中統二年，拜中書左丞相。是年冬，詔將兵備禦北邊，後徵兵扈從，敗阿里不哥於上都之北。至元元年，加光祿大夫。奏定法令三十七章，吏民便之。二年，行省山東。未幾征還。初，清廟雅樂，止有登歌，詔鑄制宮懸八佾之舞。四年春三月，樂舞成，表上之，仍請賜名《大成》，制曰「可」。六月，改榮祿大夫、平章政事。五年，復拜光祿大夫、中書左丞相。十年，遷平章軍國重事。十三年，詔監修國史。朝廷有大事，必咨訪焉。十九年，復拜中書左丞相。二十年冬十月，坐不納職印、妄奏東平人聚謀為逆、間諜幕僚、及黨罪囚阿里沙，遂罷免，仍沒其家貲之半，徙居山後。二十二年卒，年六十五。子十一人：希征，希勃，希亮，希寬，希素，希固，希周，希光，希逸淮東宣慰使，餘失其名。至順元年，贈推忠保德宣力佐治功臣、太師、開府儀同三司、上柱國、懿寧王，謚文忠。