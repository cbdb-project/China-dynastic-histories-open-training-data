李訓，字子垂，始名仲言，字子訓，故宰相揆族孫。質狀魁梧，敏於辯論，多大言，自標置。擢進士第，補太學助教，闢河陽節度府。從父逢吉為宰相，以仲言陰險善謀事，厚暱之。坐武昭獄，流象州。文宗嗣位，更赦還，以母喪居東都。鄭注佐昭義府，仲言慨然曰：「當世操權力者皆齪齪，吾聞注好士，有中助，可與共事。」因往見注，相得甚歡。時逢吉方留守，怏怏不樂，思復用，知與注善，付金幣百萬，使西至京師厚結注。注喜，介之謁王守澄。守澄善遇之，即以注術、仲言經義並薦於帝。

仲言持詭辯，激卬可聽，善鉤揣人主意，又以身儒者，海內望族，既見識擢，志望不淺。始，宋申錫謀誅守澄不克，死。宦尹益橫，帝愈憤恥。而憲祖之弒，罪人未得，雖外假借，內不堪，欲夷絕其類，顧在位臣持祿取容，無仗節死難者。注陰知帝指，屢建密計，引仲言葉力。帝外托講勸，又皆以守澄進，故與之謀則其黨不疑。仲言尚縗粗，帝使衣戎服，號「王山人」，與注出入禁中。服除，起為四門助教，賜緋袍、銀魚，時太和八年也。其十月，遷《周易》博士，兼翰林侍講學士。入院，詔法曲弟子二十人侑宴，示優寵。於是給事中鄭肅、韓佽、諫議大夫李珝、郭承嘏、中書舍人高元裕、權璩等共劾仲言憸人，天下共知，不宜在左右。帝不聽。仲言數進講，至閹寺，必感憤申重，以激帝心。帝見其言縱橫，謂果可任，遂不疑，而待遇莫與比，因改名訓。帝猶慮宦人猜忌，乃疏《易》五義示群臣，有能異訓意者賞，欲天下知以師臣待訓。

明年秋七月，進翰林學士、兵部郎中，知制誥，居中倚重，實行宰相事。宦人陳弘志時監襄陽軍，訓啟帝召還，至青泥驛，遣使者杖殺之。復以計白罷守澄觀軍容使，賜鴆死。又逐西川監軍楊承和、淮南韋元素、河東王踐言於嶺外，已行，皆賜死。而崔潭峻前物故，詔剖棺鞭尸。元和逆黨幾盡。

訓本挾奇進，及大權在己，銳意去惡，故與帝言天下事，無不如所欲。與注相朋比，務報恩復仇，素忌李德裕、宗閔之寵，乃因楊虞卿獄，指為黨人，嘗所惡者，悉陷黨中，遷貶無闋日，班列幾空，中外震畏。帝為下詔開諭，群情稍安。不逾月，以禮部侍郎同中書門下平章事，賜金紫服，仍詔三日一至翰林，以終《易》義。

訓起流人，一歲至宰相，謂遭時，其志可行。欲先誅宦豎，乃復河、湟，攘夷狄，歸河朔諸鎮。意果而謀淺，天子以為然。俄賜第勝業里，賞賚旁午。每進見，它宰相備位，天子傾意，宦官衛兵皆心習憚迎拜。天下險怪士徼取富貴，皆憑以為資。訓時時進賢才偉望，以悅士心，人皆惑之。嘗建言天下浮屠避傜賦，耗國衣食，請行業不如令者還為民。既執政，自白罷，因以市恩。

始，注先顯，訓藉以進，及勢相埒，賴寵爭功，不兩立。然方事未集，乃出注使鎮鳳翔，外為助援，內實猜克，待逞，且殺之。擢所厚善分總兵柄，於是王璠為太原節度使，郭行餘為邠寧節度使，羅立言權京兆尹，韓約金吾將軍，李孝本權御史中丞。陰許璠、行餘多募士及金吾臺府卒，劫以為用。

十一月壬戌，帝御紫宸殿，約奏甘露降金吾左仗樹，群臣賀。訓、元輿奏言：「甘露近在禁中，陛下宜親往以承天祉。」許之。即輦如含元殿，詔宰相群臣往視。還，訓奏言：「非甘露。」帝曰：「豈約妄邪？」顧中尉仇士良、魚志弘等驗之，訓因欲閉止諸宦人，使無逸者。時璠、行餘皆辭赴鎮，兵列丹鳳門外，彀而待，訓傳呼曰：「兩鎮軍入受詔旨！」聞者趨入，邠寧軍不至，璠懼，弗能前，獨行餘拜殿下。宦人至仗所，約流汗不能舉首，士良等怪之曰：「將軍何為爾？」會風動廡幕，見執兵者，士良等驚，走出。閽者將闔扉，為宦侍叱爭，不及閉。訓急連呼金吾兵曰：「衛乘輿者，人賜錢百千！」於是有隨訓入者。宦人曰：「急矣，上當還內！」即扶輦決罘罳下殿趨，訓攀輦曰：「陛下不可去！」士良曰：「李訓反！」帝曰：「訓不反。」士良手搏訓而躓，訓壓之，將引刀靴中，救至，士良免。立言、孝本領眾四百東西來，上殿與金吾士縱擊，宦官死者數十人。訓持輦愈急，至宣政門，宦人郗志榮揕訓，僕之，輦入東上閣，即閉，宮中呼萬歲。元輿雖知謀，不以告涯，曰：「上將開延英邪？」而群臣見宰相問故。會士良遣神策副使劉泰倫、陳君奕等率衛士五百挺兵出，所值輒殺。涯等惶遽易服步出。殺諸司史六七百人，復分兵屯諸宮門，捕訓黨千餘人，斬四方館，流血成渠。宦豎知訓事連天子，相與怨嘖，帝懼，偽不語，故宦人得肆志殺戮。俄而元輿、涯皆為兵所執。涯實不知謀，士良榜笞急，乃自署反狀。詔出衛騎千餘，馳咸陽、奉天捕亡者，大索都城，分掩涯、訓等第，兵遂大掠，入黎埴、羅讓、渾金歲、胡證等家及賈耽廟，貲產一空。兩省印、簿書輒持去，秘館圖籍，蕩然無餘者。

明日，召群臣朝，至建福門，從者不得入，光範門尚閉，列兵誰何，乃繇金吾右仗至宣政衙，兵皆露持。是時無宰相、御史中丞，久之，閣門使馬元贄啟宣政扉傳詔，張仲方可京兆尹，而吏皆前死，群臣不能班。帝初未知涯等被系，猶遲其不朝，既而士良白涯與訓謀逆，將立鄭注。遽召僕射令狐楚、鄭覃、兵部尚書王源中、吏部侍郎李虞仲等至，帝對悲憤，因付涯訊牒曰：「果涯書邪？」楚曰：「然！涯誠有謀，罪應死。」

是日，京師兵剽劫未止，民乘亂，往往復私怨，相戕擊，人死甚眾。帝遣楊鎮、靳遂良等屯兵大衢，鼓而儆之，兵乃止。帝逼宦官，於是下詔暴訓、涯等罪。孝本易綠誇，猶金帶，以帽障面，奔鄭注，至咸陽，追騎及之。餗匿民間，羸服乘驢自歸。璠聚河東兵環第自衛，弘志使偏將攻之，呼曰：「王涯等得罪，起尚書為相。」璠喜，啟關納之。既行，知見紿，泣曰：「李訓累我。」俄行餘、立言皆得。自涯十餘族並奴婢悉系左右軍。璠見涯，恚曰：「公何見引？」涯曰：「君昔漏宋丞相謀於守澄，今焉逃死？」

訓既敗，被綠衣，詭言黜官，走終南山，依浮屠宗密。宗密欲匿之，其徒不可，乃奔鳳翔，為盩厔將所執，械而東。訓恐為宦人酷辱，祈監者曰：「得我者有賞，不如持首去。」乃斬之，傳其首，餘黨悉禽。

後一日，兩神策兵將涯等赴郊廟，過兩市，皆腰斬梟首以徇。餗臨刑憤叱，獨元輿曰：「晁錯、張華尚不免，豈特吾屬哉？」約最後捕得，責以反狀，不服，斬之。殺訓弟仲褒、元皋。始，元皋以屬疏自解，得去，士良訊奴，言事前一昔宿訓第，遣人追斬之。訓死，士良捕宗密，將殺之，怡然曰：「與訓游久，浮屠法遇困則救，死固其分。」乃釋之。是時暴尸旁午，有詔棄都外，男女孩嬰相雜廁。淹旬，許京兆府瘞斂，作二大塚，葬道左右。

它日，帝頗思訓，數為李石、鄭覃稱其才。而宦豎益熾，帝末以制，居常忽忽不懌，每游燕，雖倡樂雜沓，未嘗歡，顏慘不展，往往瞋目獨語，或裴回眺望，賦詩以見情，自是感疢，至棄天下云。
