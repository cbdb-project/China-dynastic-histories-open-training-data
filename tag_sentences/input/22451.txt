韓休，京兆長安人。父大智，洛州司功參軍，其兄大敏，仕武後為鳳閣舍人。梁州都督李行褒為部人告變，詔大敏鞫治。或曰：「行褒諸李近屬，後意欲去之，無列其冤，恐累公。」大敏曰：「豈顧身枉人以死乎？」至則驗出之。後怒，遣御史覆按，卒殺行褒，而大敏賜死於家。

休工文辭，舉賢良。玄宗在東宮，令條對國政，與校書郎趙冬曦並中乙科，擢左補闕，判主爵員外郎。進至禮部侍郎，知制誥。出為虢州刺史。虢於東、西京為近州，乘輿所至，常稅廄芻，休請均賦它郡。中書令張說曰：「免虢而與它州，此守臣為私惠耳。」休復執論，吏白恐忤宰相意，休曰：「刺史幸知民之敝而不救，豈為政哉？雖得罪，所甘心焉。」訖如休請。以母喪解，服除，為工部侍郎，知制誥。遷尚書右丞。侍中裴光庭卒，帝敕蕭嵩舉所以代者，嵩稱休志行，遂拜黃門侍郎、同中書門下平章事。

休直方不務進趨，既為相，天下翕然宜之。萬年尉李美玉有罪，帝將放嶺南。休曰：「尉小官，犯非大惡。今朝廷有大奸，請得先治。金吾大將軍程伯獻恃恩而貪，室宅輿馬僣法度，臣請先伯獻，后美玉。」帝不許，休固爭曰：「罪細且不容，巨猾乃置不問，陛下不出伯獻，臣不敢奉詔。」帝不能奪。大率堅正類此。初，嵩以休柔易，故薦之。休臨事或折正嵩，嵩不能平。宋璟聞之曰：「不意休能爾，仁者之勇也。」嵩寬博多可，休峭鯁，時政所得失，言之未嘗不盡。帝嘗獵苑中，或大張樂，稍過差，必視左右曰：「韓休知否？」已而疏輒至。嘗引鑒，默不樂。左右曰：「自韓休入朝，陛下無一日歡，何自戚戚，不逐去之？」帝曰：「吾雖瘠，天下肥矣。且蕭嵩每啟事，必順旨，我退而思天下，不安寢。韓休敷陳治道，多訐直，我退而思天下，寢必安。吾用休，社稷計耳。」後以工部尚書罷。遷太子少師，封宜陽縣子。卒，年六十八，贈揚州大都督，謚曰文忠。寶應元年，贈太子太師。
