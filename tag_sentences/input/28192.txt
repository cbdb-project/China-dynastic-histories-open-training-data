脫脫，字大用，生而岐嶷，異於常兒。及就學，請於其師浦江吳直方曰：「使脫脫終日危坐讀書，不若日記古人嘉言善行服之終身耳。」稍長，膂力過人，能挽弓一石。年十五，為皇太子怯憐口怯薛官。天歷元年，襲授成制提舉司達魯花赤。二年，入覲，文宗見之悅，曰：「此子後必可大用。」遷內宰司丞，兼前職。五月，命為府正司丞。至順二年，授虎符、忠翊侍衛親軍都指揮使。元統二年，同知宣政院事，兼前職。五月，遷中政使。六月，遷同知樞密院事。

至元元年，唐其勢陰謀不軌，事覺伏誅，其黨答里及剌剌等稱兵外應。脫脫選精銳與之戰，盡禽以獻。歷太禧宗禋院使，拜御史中丞、虎符親軍都指揮使，提調左阿速衛。四年，進御史大夫，仍提調前職，大振綱紀，中外肅然。扈從上都還，至雞鳴山之渾河，帝將畋於保安州，馬蹶。脫脫諫曰：「古者帝王端居九重之上，日與大臣宿儒講求治道，至於飛鷹走狗，非其事也。」帝納其言，授金紫光祿大夫，兼紹熙宣撫使。

是時，其伯父伯顏為中書右丞相，既誅唐其勢，益無所忌，擅爵人，赦死罪，任邪佞，殺無辜，諸衛精兵收為己用，府庫錢帛聽其出納。帝積不能平。脫脫雖幼養於伯顏，常憂其敗，私請於其父曰：「伯父驕縱已甚，萬一天子震怒，則吾族赤矣。曷若於未敗圖之。」其父以為然，復懷疑久未決。質之直方，直方曰：「《傳》有之，『大義滅親』。大夫但知忠於國家耳，餘復何顧焉。」當是時，帝之左右前後皆伯顏所樹親黨，獨世傑班、阿魯為帝腹心，日與之處。脫脫遂與二人深相結納。而錢唐楊瑀嘗事帝潛邸，為奎章閣廣成局副使，得出入禁中，帝知其可用，每三人論事，使瑀參焉。

五年秋，車駕留上都，伯顏時出赴應昌。脫脫與世傑班、阿魯謀欲御之東門外，懼弗勝而止。會河南範孟矯殺省臣，事連廉訪使段輔，伯顏風臺臣言漢人不可為廉訪使。時別兒怯不花亦為御史大夫，畏人之議己，辭疾不出，故其章未上。伯顏促之急，監察御史以告脫脫。脫脫曰：「別兒怯不花位吾上，且掌印，我安敢專邪？」別兒怯不花聞之懼，且將出。脫脫度不能遏，謀於直方。直方曰：「此祖宗法度，決不可廢，盍先為上言之？」脫脫入告於帝，及章上，帝如脫脫言。伯顏知出於脫脫，大怒，言於帝曰：「脫脫雖臣之子，其心專佑漢人，必當治之。」帝曰：「此皆朕意，非脫脫罪也。」及伯顏擅貶宣讓、威順二王，帝不勝其忿，決意逐之。一日，泣語脫脫，脫脫亦泣下，歸與直方謀。直方曰：「此宗社安危所系，不可不密。議論之際，左右為誰？」曰：「阿魯及脫脫木兒。」直方曰：「子之伯父，挾震主之威，此輩茍利富貴，其語一洩，則主危身戮矣。」脫脫乃延二人於家，置酒張樂，晝夜不令出。遂與世傑班、阿魯議，候伯顏入朝禽之。戒衛士嚴宮門出入，螭坳悉為置兵。伯顏見之大驚，召脫脫責之。對曰：「天子所居，防禦不得不爾。」伯顏遂疑脫脫，益增兵自衛。

六年二月，伯顏請太子燕帖古思獵於柳林。脫脫與世傑班、阿魯合謀以所掌兵及宿衛士拒伯顏。戊戌，遂拘京城門鑰，命所親信列布城門下。是夜，奉帝御玉德殿，召近臣汪家奴、沙剌班及省院大臣先後入見，出五門聽命。又召瑀及江西範匯入草詔，數伯顏罪狀。詔成，夜已四鼓，命中書平章政事只兒瓦歹齎赴柳林。己亥，脫脫坐城門上，而伯顏亦遣騎士至城下問故。脫脫曰：「有旨逐丞相。」伯顏所領諸衛兵皆散，而伯顏遂南行。詳見《伯顏傳》中。事定，詔以馬扎兒臺為中書右丞相；脫脫知樞密院事，虎符，忠翊衛親軍都指揮使，提調武備寺、阿速衛千戶所，兼紹熙等處軍民宣撫都總使、宣忠兀羅思護衛親軍都指揮使司達魯花赤、昭功萬戶府都總使。十月，馬扎兒臺移疾辭相位，詔以太師就第。

至正元年，遂命脫脫為中書右丞相、錄軍國重事，詔天下。脫脫乃悉更伯顏舊政，復科舉取士法，復行太廟四時祭，雪郯王徹徹禿之冤，召還宣讓、威順二王，使居舊籓，以阿魯圖正親王之位，開馬禁，減鹽額，蠲負逋，又開經筵，遴選儒臣以勸講，而脫脫實領經筵事。中外翕然稱為賢相。二年五月，用參議孛羅帖木兒等言，於都城外開河置閘，放金口水，欲引通州船至麗正門，役丁夫數萬，訖無成功。事見《河渠志》。

三年，詔修遼、金、宋三史，命脫脫為都總裁官。又請修《至正條格》頒天下。帝嘗御宣文閣，脫脫前奏曰：「陛下臨御以來，天下無事，宜留心聖學。頗聞左右多沮撓者，設使經史不足觀，世祖豈以是教裕皇哉？」即秘書監取裕宗所授書以進，帝大悅。皇太子愛猷識理達臘嘗保育於脫脫家，每有疾飲藥，必嘗之而進。帝嘗駐蹕雲州，遇烈風暴雨，山水大至，車馬人畜皆漂溺，脫脫抱皇太子單騎登山，乃免。至六歲還，帝慰撫之曰：「汝之勤勞，朕不忘也。」脫脫乃以私財造大壽元忠國寺於健德門外，為皇太子祝釐，其費為鈔十二萬二千錠。

四年閏月，領宣政院事。諸山主僧請復僧司，且曰：「郡縣所苦，如坐地獄。」脫脫曰：「若復僧司，何異地獄中復置地獄邪？」時有疾漸羸，且術者亦言年月不利，乃上表辭位。帝不允，表凡十七上，始從之。有旨封鄭王，食邑安豐，賞賚巨萬，俱辭不受。乃賜松江田，為立稻田提領所以領之。

七年，別兒怯不花為右丞相，以宿憾譖其父馬扎兒臺。詔徙甘肅。脫脫力請俱行，在道則閱騎乘廬帳，食則視其品之精粗。及至其地，馬扎兒臺安之。復移西域撒思之地，至河，召還甘州就養。十一月，馬扎兒臺薨。帝念脫脫勛勞，召還京師。

八年，命脫脫為太傅，提調宮傅，綜理東宮之事。九年，朵兒只、太平皆罷相，遂詔脫脫復為中書右丞相，賜上尊、名馬、襲衣、玉帶。脫脫既復入中書，恩怨無不報。時開端本堂，皇太子學於其中，命脫脫領端本堂事。又提調阿速、欽察二衛、內史府、宣政院、太醫院事。

十年五月，居母薊國夫人憂。帝遣近臣喻之，俾出理庶務。於是脫脫用烏古孫良楨、龔伯遂、汝中柏、伯帖木兒等為僚屬，皆委以腹心之寄，小大之事悉與之謀，事行而群臣不知也。吏部尚書偰哲篤建言更造至正交鈔，脫脫信之，詔集樞密院、御史臺、翰林、集賢院諸臣議之，皆唯唯而已，獨祭酒呂思誠言其不可，脫脫不悅。既而終變鈔法，而鈔竟不行。事見思誠傳。

河決白茅堤，又決金堤，方數千里，民被其患，五年不能塞。脫脫用賈魯計，請塞之，以身任其事。出告群臣曰：「皇帝方憂下民，為大臣者職當分憂。然事有難為，猶疾有難治，自古河患即難治之疾也，今我必欲去其疾。」而人人異論，皆不聽。乃奏以賈魯為工部尚書，總治河防，使發河南北兵民十七萬役之，築決堤成，使復故道。凡八月，功成。事見《河渠志》。於是天子嘉其功，賜世襲答剌罕之號。又敕儒臣歐陽玄制《河平碑》以載其功。仍賜淮安路為其食邑，郡邑長吏聽其自用。

已而汝、潁之間妖寇聚眾反，以紅巾為號，襄、樊、唐、鄧皆起而應之。十一年，脫脫乃奏以弟御史大夫也先帖木兒為知樞密院事，將諸衛兵十餘萬討之。克上蔡。既而駐兵沙河，軍中夜驚。也先帖木兒盡棄軍資器械，北奔汴梁，收散卒，屯硃仙鎮。朝廷以也先帖木兒不習兵，詔別將代之。也先帖木兒徑歸，昏夜入城，仍為御史大夫。陜西行臺監察御史十二人劾其喪師辱國之罪，脫脫怒，乃遷西行臺御史大夫朵兒直班為湖廣行省平章政事，而御史皆除各府添設判官，由是人皆莫敢言事。

十二年，紅巾有號芝麻李者，據徐州。脫脫請自行討之，以逯魯曾為淮南宣慰使，募鹽丁及城邑趫捷，通二萬人，與所統兵俱發。九月，師次徐州，攻其西門。賊出戰，以鐵翎箭射馬首，脫脫不為動，麾軍奮擊之，大破其眾，入其外郛。明日，大兵四集，亟攻之，賊不能支，城破，芝麻李遁去。獲其黃傘旗鼓，燒其積聚，追擒其偽千戶數十人，遂屠其城。帝遣中書平章政事普化等即軍中命脫脫為太師，依前右丞相，趣還朝，而以樞密院同知禿赤等進師平潁、亳。師還，賜上尊、珠衣、白金、寶鞍。皇太子錫燕於私第。詔改徐州為武安州，而立碑以著其績。

十三年三月，脫脫用左丞烏古孫良楨、右丞悟良哈臺議，屯田京畿，以二人兼大司農卿，而脫脫領大司農事。西至西山，東至遷民鎮，南至保定、河間，北至檀、順州，皆引水利，立法佃種，歲乃大稔。

十四年，張士誠據高郵，屢招諭之不降。詔脫脫總制諸王諸省軍討之。黜陟予奪一切庶政，悉聽便宜行事；省臺院部諸司，聽選官屬從行，稟受節制。西域、西番皆發兵來助。旌旗累千里，金鼓震野，出師之盛，未有過之者。師次濟寧，遣官詣闕里祀孔子，過鄒縣祀孟子。十一月，至高郵。辛未至乙酉，連戰皆捷。分遣兵平六合，賊勢大蹙。俄有詔罪其老師費財，以河南行省左丞相太不花、中書平章政事月闊察兒、知樞密院事雪雪代將其兵，削其官爵，安置淮安。

先是，脫脫之西行也，別兒怯不花欲陷之死。哈麻屢言於帝，召還近地，脫脫深德之，至是引為中書右丞。而是時脫脫信用汝中柏，由左司郎中參議中書省事，平章以下見其議事莫敢異同，惟哈麻不為之下。汝中柏因譖之脫脫，改為宣政院使，位居第三，於是哈麻深銜之。哈麻嘗與脫脫議授皇太子冊寶禮，脫脫每言：「中宮有子，將置之何所？」以故久不行。脫脫將出師也，以汝中柏為治書侍御史，使輔也先帖木兒居中。汝中柏恐哈麻必為後患，欲去之。脫脫猶豫未決，令與也先帖木兒謀。也先帖木兒以其有功於己，不從。哈麻知之，遂譖脫脫於皇太子及皇后奇氏。會也先帖木兒方移疾家居，監察御史袁賽因不花等承哈麻風旨，上章劾之，三奏乃允；奪御史臺印，出都門外聽旨，以汪家奴為御史大夫；而脫脫亦有淮安之命。

十二月辛亥，詔至軍中，參議龔伯遂曰：「將在軍，君命有所不受。且丞相出師時，嘗被密旨，今奉密旨一意進討可也。詔書且勿開，開則大事去矣。」脫脫曰：「天子詔我而我不從，是與天子抗也，君臣之義何在？」弗從。既聽詔，脫脫頓首謝曰：「臣至愚，荷天子寵靈，委以軍國重事，蚤夜戰兢，懼弗能勝。一旦釋此重負，上恩所及者深矣。」即出兵甲及名馬三千，分賜諸將，俾各帥所部以聽月闊察兒、雪雪節制。客省副使哈剌答曰：「丞相此行，我輩必死他人之手，今日寧死丞相前。」拔刀刎頸而死。初命脫脫安置淮安，俄有旨移置亦集乃路。

十五年三月，臺臣猶以謫輕，列疏其兄弟之罪，於是詔流脫脫於雲南大理宣慰司鎮西路，流也先帖木兒於四川碉門。脫脫長子哈剌章，肅州安置；次子三寶奴，蘭州安置。家產簿錄入官。脫脫行至大理騰沖，知府高惠見脫脫，欲以女事之，許築室一程外以居，雖有加害者可以無虞。脫脫曰：「吾罪人也，安敢念及此！」巽辭以絕之。九月，遣官移置阿輕乞之地，高惠以脫脫前不受其女，故首發鐵甲軍圍之。十二月己未，哈麻矯詔遣使鴆之，死，年四十二。訃聞，中書遣尚舍卿七十六至其地，易棺衣以殮。

脫脫儀狀雄偉，頎然出於千百人中，而器宏識遠，莫測其蘊。功施社稷而不伐，位極人臣而不驕，輕貨財，遠聲色，好賢禮士，皆出於天性。至於事君之際，始終不失臣節，雖古之有道大臣，何以過之。惟其惑於群小，急復私仇，君子譏焉。

二十二年，監察御史張沖等上章雪其冤，於是詔復脫脫官爵，並給復其家產。召哈剌章、三寶奴還朝。而也先帖木兒先是亦已死，乃授哈剌章中書平章政事，封申國公，分省大同；三寶奴知樞密院事。二十六年，監察御史聖奴、也先、撒都失裡等復言：「奸邪構害大臣，以致臨敵易將，我國家兵機不振從此始，錢糧之耗從此始，盜賊縱橫從此始，生民之塗炭從此始。設使脫脫不死，安得天下有今日之亂哉！乞封一字王爵，定謚及加功臣之號。」朝廷皆是其言。然以國家多故，未及報而國亡。
