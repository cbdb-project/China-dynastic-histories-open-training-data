尉遲敬德名恭，以字行，朔州善陽人。隋大業末，從軍高陽，積閱為朝散大夫。劉武周亂，以為偏將。與宋金剛南侵，得晉、澮等州，襲破永安王孝基，執獨孤懷恩等。武德二年，秦王戰柏壁，金剛敗奔突厥，敬德合餘眾守介休，王遣任城王道宗、宇文士及諭之，乃與尋相舉地降，引為右一府統軍，從擊王世充。

會尋相叛，諸將疑敬德且亂，囚之。行臺左僕射屈突通、尚書殷開山曰：「敬德慓敢，今執之，猜貳已結，不即殺，後悔無及也。」王曰：「不然。敬德必叛，寧肯後尋相者邪？」釋之，引見臥內，曰：「丈夫以氣相許，小嫌不足置胸中，我終不以讒害良士。」因賜之金，曰：「必欲去，以為汝資。」是日獵榆窠，會世充自將兵數萬來戰，單雄信者，賊驍將也，騎直趨王，敬德躍馬大呼橫刺，雄信墜，乃翼王出，率兵還戰，大敗之，禽其將陳智略，獲排槊兵六千。王顧曰：「比眾人意公必叛，我獨保無它，何相報速邪？」賜金銀一篋。

竇建德營板渚，王命李勣等為伏，親挾弓，令敬德執槊，略其壘，大呼致師。建德兵出，乃稍引卻，殺數十人，眾益進。伏發，大破之。時世充兄子琬使於建德，乘隋帝廄馬，鎧甲華整，出入軍中以誇眾。王望見，問「誰可取者？」敬德請與高甑生、梁建方三騎馳往，禽琬，引其馬以歸，賊不敢動。從討劉黑闥，賊以奇兵襲李勣，王勒兵掩其後，俄而賊眾四面合，敬德率壯士馳入賊，王乘陣亂乃得出。又破徐圓朗。以功授王府左二副護軍。

隱太子嘗以書招之，贈金皿一車。辭曰：「敬德起幽賤，會天下喪亂，久陷逆地，秦王實生之，方以身徇恩。今於殿下無功，其敢當賜？若私許，則懷二心，徇利棄忠，殿下亦焉用之哉？」太子怒而止。敬德以聞。王曰：「公之心如山嶽然，雖積金至斗，豈能移之？然恐非自安計。」巢王果遣壯士刺之。敬德開門安臥，賊至，不敢入。因譖於高祖，將殺之，王固爭，得免。

其後隱、巢計日急，敬德與長孫無忌入白曰：「大王不先決，社稷危矣！」王曰：「我惟同氣，所未忍。伺其發，而後以義討之，如何？」敬德曰：「人情畏死，眾以死奉王，此天授也。天與不取，反得其咎。大王即不聽，請從此亡，不能交手蒙戮。」無忌曰：「王不從敬德言，敬德亦非王有，今敗矣。」王曰：「寡人之謀，未可全棄，公更圖之。」敬德曰：「處事有疑非智，臨難不決非勇。王今自計如何？勇士八百人悉入宮控弦被甲矣，尚何辭？」後又與侯君集等懇熟勸進，計乃定。時房玄齡、杜如晦被斥在外，召不至。王怒曰：「是背我邪？」因解所佩刀反授之。謂曰：「即不從，可斬其首以來。」敬德遂往諭玄齡等，與入計議。

隱太子死，敬德領騎七十趨玄武門，王馬逸，墜林下，元吉將奪弓窘王，敬德馳叱之，元吉走，遂射殺之。宮、府兵屯玄武門，戰不解，敬德持二首示之，乃去。時帝泛舟海池，王命敬德往侍，不解甲趨行在。帝驚曰：「今日之亂為誰？爾來何邪？」對曰：「秦王以太子、齊王作亂，舉兵誅之，恐陛下不安，遣臣宿衛。」帝意悅。於是南衙、北門兵與府兵尚雜斗，敬德請帝手詔諸軍聽秦王節度，內外始定。

王為皇太子，授左衛率。時坐隱、巢者百餘家，將盡沒入之。敬德曰：「為惡者二人，今已誅，若又窮支黨，非取安之道。」由是普原。論功為第一，賜絹萬匹，舉齊府金幣、什器賜焉。除右武候大將軍，封吳國公，實封千三百戶。

突厥入寇，授涇州道行軍總管。虜至涇陽，輕騎與戰，敗之。敬德所得財，必散之士卒。然婞直，頗以功自負，又廷質大臣得失，與宰相不平。出為襄州都督。累遷同州刺史。嘗侍宴慶善宮，有班其上者，敬德曰：「爾何功，坐我上？」任城王道宗解喻之，敬德勃然，擊道宗目幾眇。太宗不懌，罷，召讓曰：「朕觀漢史，嘗怪高祖時功臣少全者。今視卿所為，乃知韓、彭夷戮，非高祖過。國之大事，惟賞與罰，橫恩不可數得，勉自脩飭，悔可及乎！」敬德頓首謝。後改封鄂國，歷鄜、夏二州都督。老就第，授開府儀同三司，朝朔望。

帝將討高麗，敬德上言：「乘輿至遼，太子次定州，兩京空虛，恐有玄感之變。夷貊小國，不足枉萬乘，願委之將臣，以時摧滅。」帝不納。詔以本官行太常卿，為左一馬軍總管。師還，復致仕。顯慶三年卒，年七十四。高宗詔京官五品以上及朝集使赴第臨吊，冊贈司徒、並州都督，謚曰忠武。給班劍、羽葆、鼓吹，陪葬昭陵。

敬德晚節，謝賓客不與通。飭觀、沼，奏清商樂，自奉養甚厚。又餌雲母粉，為方士術延年。其戰，善避槊，每單騎入賊，雖群刺之不能傷，又能奪取賊槊還刺之。齊王元吉使去刃與之校，敬德請王加刃，而獨去之，卒不能中。帝嘗問：「奪槊與避槊孰難？」對曰：「奪槊難。」試使與齊王戲，少選，王三失槊，遂大愧服。