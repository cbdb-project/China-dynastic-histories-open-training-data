吳與弼，字子傳，崇仁人。父溥，建文時為國子司業，永樂中為翰林修撰。與弼年十九，見《伊洛淵源圖》，慨然響慕，遂罷舉子業，盡讀《四子》、《五經》、洛閩諸錄，不下樓者數年。中歲家益貧，躬親耕稼，非其義，一介不取。四方來學者，約己分少，飲食、教誨不倦。正統十一年，山西僉事何自學薦於朝，請授以文學高職。後御史塗謙、撫州知府王宇復薦之，俱不出。嘗歎曰：「宦官、釋氏不除，而欲天下治平，難矣。」景泰七年，御史陳述又請禮聘與弼，俾侍經筵，或用之成均，教育胄子。詔江西巡撫韓雍備禮敦遣，竟不至。天順元年，石亨欲引賢者為己重，謀於大學士李賢，屬草疏薦之。帝乃命賢草敕加束帛，遣行人曹隆，賜璽書，齎禮幣，徵與弼赴闕。比至，帝問賢曰：「與弼宜何官？」對曰：「宜以宮僚，侍太子講學。」遂授左春坊左諭德，與弼疏辭。賢請賜召問，且與館次供具。於是召見文華殿，顧語曰：「聞處士義高，特行徵聘，奚辭職為？」對曰：「臣草茅賤士，本無高行，陛下垂聽虛聲，又不幸有狗馬疾。束帛造門，臣慚被異數，匍匐京師，今年且六十八矣，實不能官也。」帝曰：「宮僚優閑，不必辭。」賜文綺酒牢，遣中使送館次。顧謂賢曰：「此老非迂闊者，務令就職。」時帝眷遇良厚，而與弼辭益力。又疏稱：「學術荒陋，茍冒昧徇祿，必且曠官。」詔不許。乃請以白衣就邸舍，假讀秘閣書。帝曰：「欲觀秘書，勉受職耳。」命賢為諭意。與弼留京師二月，以疾篤請。賢請曲從放還，始終恩禮，以光曠舉。帝然之，賜敕慰勞，齎銀幣，復遣行人送還，命有司月給米二石。與弼歸，上表謝，陳崇聖志、廣聖學等十事。成化五年卒，年七十九。

與弼始至京，賢推之上座，以賓師禮事之。編修尹直至，令坐於側。直大慍，出即謗與弼。及與弼歸，知府張璝謁見不得，大恚。募人代其弟投牒訟與弼，立遣吏攝之，大加侮慢，始遣還。與弼諒非弟意，友愛如初。編修張元楨不知其始末，遣書誚讓，有「上告素王，正名討罪，豈容先生久竊虛名」語。直後筆其事於《瑣綴錄》。又言與弼跋亨族譜，自稱門下士，士大夫用此訾與弼。後顧允成論之曰：「此好事者為之也。」與弼門人後皆從祀，而與弼竟不果。所著《日錄》，悉自言生平所得。

其門人最著者曰胡居仁、陳獻章、婁諒，次曰胡九韶、謝復、鄭伉。胡九韶，字鳳儀，少從與弼學。諸生來學者，與弼令先見九韶。及與弼歿，門人多轉師之。家貧，課子力耕，僅給衣食。成化中卒。謝復，字一陽，祁門人。聞與弼倡道，棄科舉業從之游。身體力行，務求自得。居家孝友，喪祭冠婚，悉遵古禮。或問學，曰：「知行並進，否則落記誦詁訓矣。」晚卜室西山之麓，學者稱西山先生。弘治末年卒，年六十五。鄭伉，字孔明，常山人。為諸生，試有司，不偶，即棄去，師與弼。辭歸，日究諸儒論議，一切折衷於朱子。事親孝。設義學，立社倉，以惠族黨。所著《易義發明》、《讀史管見》、《觀物餘論》、《蛙鳴集》，多燼於火。
