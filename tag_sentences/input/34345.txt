曾國荃，字沅甫，湖南湘鄉人，大學士國藩之弟也。少負奇氣，從國藩受學京師。咸豐二年，舉優貢。六年，粵匪石達開犯江西，國藩兵不利。國荃欲赴兄急，與新授吉安知府黃冕議，請於湖南巡撫駱秉章，使募勇三千人，別以周鳳山一軍，合六千人，同援江西。十一月，克安福，連破賊於大汾河、千金坡，進攻吉安，下旁數縣。

七年春，丁父憂回籍。夏，賊麕聚吉安，周鳳山軍敗潰。時王珍、劉騰鴻皆喪亡，士氣衰沮。江西巡撫耆齡奏起國荃統吉安諸軍，軍復振。冬，敗石達開於三曲灘，吉安圍始合。八年春，克吉水、萬安。八月，督水師毀白鷺洲賊船，破城外堅壘，遂克吉安，擒賊首李雅鳳。以功累擢知府，撤軍還長沙。九年，復赴江西，率朱品隆等軍五千餘人援剿景德鎮。時諸軍與賊相持數月，莫肯先進。國荃至，乃合力敗援賊於浮梁南。三戰皆捷，火鎮市，追殲賊及半，克浮梁，擢道員。江西肅清。

國藩出九江，至黃州，與胡林翼議分路圖皖。國荃留軍巴河，自還湖南增募為萬人。多隆阿、鮑超等既大破賊於太湖、潛山，十年閏三月，國荃乃進軍集賢關，規攻安慶。陳玉成來援，擊走之。十一年，陳玉成復糾捻眾至於菱湖，兩岸築堅壘，與城賊更番來犯。國荃調水師入湖，令弟貞幹築壘湖東以御之。會陳玉成在桐城為多隆阿所敗，還趨集賢關，迎擊破之。玉成由馬踏石遁走，仍留黨踞赤岡嶺，與菱湖賊壘犄角。國荃困以長壕，鮑超來，合攻，悉破其壘，擒斬萬餘。進破安慶城外賊營，毀東門月城。惟北門三石壘堅不可下，令降將程學啟選死士緣砲穴入，拔之。陳玉成屢為多隆阿所創，收餘眾，糾合捻匪，復屯集賢關，襲官軍後路，城賊葉蕓來亦傾巢出撲。國荃憑壕而戰，屢擊卻，仍復進，增築新壘，遣貞幹合水師扼菱湖，絕賊糧路。八月，以地雷轟城，克之，殲賊萬餘，俘數千。捷聞，以按察使記名，加布政使銜，賜黃馬褂。尋以追殄餘賊，賜號偉勇巴圖魯。於是國藩進駐安慶，國荃率師東下規江寧，克無為州，破運漕鎮，拔東關，加頭品頂戴。分兵守諸隘，自回湖南增募勇營。

同治元年，授浙江按察使，遷江蘇布政使。詔以軍務緊要，毋庸與兄國藩回避同省。三月，率新募六千人至軍，自循江北岸，令弟貞幹循南岸，彭玉麟等率水師同進，拔銅城徬、雍家鎮諸隘，復巢縣、含山、和州，克裕溪口、西梁山。渡江會攻金柱關，乘間襲太平，克之。回克金柱關，貞幹亦克蕪湖。令彭毓橘截敗賊於薛鎮渡口，大破之。五月，連奪秣陵關、大勝關要隘。水師進扼江寧護城河口，陸師逕抵城南雨花臺駐屯，賊來爭，皆擊卻之。國藩猶以孤軍深入為慮，國荃謂：「舍老巢勿攻，浪戰無益，逼城足以致敵。雖危，事有可為。」會秋疫大作，士卒病者半。賊酋李秀成自蘇州糾眾數十萬來援，結二百餘壘。國荃於要隘增壘，輔以水師，先固糧道。賊環攻六晝夜，彭毓橘等乘其乏出擊，破賊營四。賊悉向東路，填壕而進，前僕後繼。國荃督軍抵御，砲傷頰，裹創力戰，賊始退。李世賢又自浙江率十萬眾至，與秀成合攻，屢掘地道來襲，毀營墻，百計攻襲，皆未得逞。蕪湖守將王可升率援師至，國荃簡精銳分出，焚賊數壘，餘棄壘走，進擊，大破之。先後殲賊數萬，圍乃解。秀成、世賢引去。是役以病餘之卒，苦戰四十餘日，卒保危局，詔嘉獎，頒珍賚。

議者欲令乘勝退保蕪湖，國荃以賊雖眾，烏合不足畏，不肯退。二年春，國藩親至視師，見圍屯堅定，始決止退軍之議。詔擢浙江巡撫，仍統前敵之軍規取江寧。四月，攻雨花臺及聚寶門外石壘，克之。九洑洲為江寧犄角，賊聚守最堅。國荃偕彭玉麟、楊岳斌往覘形勢，合水陸軍血戰，克之，江面遂清。連克上方橋、江東橋，近城之中和橋、雙橋門、七甕橋，稍遠之方山、土山、上方門、高橋門、秣陵關、博望鎮諸賊壘，以次並下。國荃初至，合各路兵僅二萬，至是募圍師至五萬人。十月，分軍扼孝陵衛。李鴻章克蘇州，李秀成率敗眾分布丹陽、句容，自入江寧，勸洪秀全同走，不聽，遂留同城守。

三年春，克鍾山天保城，城圍始合。賊糧匱，城中種麥濟饑。國荃迭令掘地道數十處，賊築月圍以拒，士卒多傷亡。會詔李鴻章移師會攻，諸將以城計日可破，恥借力於人，攻益力。鴻章亦不至。國荃慮師老生變，督李臣典等當賊砲密處開地道。既成，懸重賞募死士，李臣典、朱洪章、伍維壽、武明良、譚國泰、劉連捷、沈鴻賓、張詩日、羅雨春誓先登者九人。六月十六日，日加午，地道火發，城崩二十餘丈，李臣典、朱洪章等蟻附爭登。賊傾火藥轟燒，彭毓橘、蕭孚泗手刃退卒數人，遂擁入。朱洪章、沈鴻賓、羅雨春攻中路，向偽天王府；劉連捷、張詩日、譚國泰攻右路，趨神策門，朱南桂等梯城入，合取儀鳳門；其左路彭毓橘由內城至通濟門，蕭孚泗等奪朝陽、洪武門，羅逢元等從聚寶門入，李金洲從通濟門入，陳湜、易良虎從旱西、水西門入：於是江寧九門皆破。守陴賊誅殺殆盡，猶保子城。夜半，自縱火焚偽王府，突圍走。要截斬數百人，追及湖、熟，俘斬亦數百。洪秀全已前一月死，獲其尸於偽宮。其子洪福瑱年十五六，訛言已自焚死，餘黨挾之走廣德。國荃令閉城救火，搜殺餘賊。獲秀全兄洪仁達及李秀成，伏誅。凡偽王主將大小酋目三千餘，皆死亂兵，斃賊十餘萬，拔難民數十萬。捷聞，詔嘉國荃堅忍成功，加太子少保，封一等伯爵，錫名威毅，賜雙眼花翎。

國荃功高多謗，初奏洪福瑱已斃，既而奔竄浙江、江西，仍為諸賊所擁，言者以為口實，遂引疾求退，遣撤部下諸軍，溫詔慰留；再疏，始允開缺回籍。四年，起授山西巡撫，辭不就。調湖北巡撫，命幫辦軍務，調舊部剿捻匪。

五年，抵任，汰湖北冗軍，增湘軍六千，以彭毓橘、郭松林分統之。時捻匪往來鄂、豫之交，國荃檄鮑超由棗陽趨淅川、內鄉防西路，郭松林由桐柏、唐縣出東路，劉維楨向新野為聲援。賊折而北竄，詔郭松林越境會剿。是年冬，敗賊於信陽、孝感。賊竄雲夢、應城、德安，郭松林擊走之，克應城、雲夢，又敗之皁河、楊澤。松林追賊臼口，中伏受重傷，其弟芳珍戰死。彭毓橘破賊於沙口，又敗之安陸。國荃以賊多騎，難與追逐，欲困之山地。毓橘偕劉維楨屢戰不能大創，賊竄去。總督官文與不協，國荃疏劾其貪庸驕蹇，詔解官文總督任。六年春，賊復犯德安，為劉銘傳、鮑超所敗，遁入河南境，尋復回竄。彭毓橘恃勇輕進，遇賊蘄州，戰歿於六神港。五月，捻匪長驅經河南擾及山東。詔斥諸疆吏防剿日久無功，國荃摘頂，下部議處，尋以病請開缺，允之。

光緒元年，起授陜西巡撫，遷河東河道總督。二年，復調山西巡撫。比年大旱，災連數省。國荃力行賑恤，官帑之外，告貸諸行省，勸捐協濟，分別災情輕重、賑期久暫，先後賑銀一千三百萬兩、米二百萬石，活饑民六百萬。善後蠲徭役，歲省民錢鉅萬。同時荒政，山西為各省之冠，民德之，為立生祠。六年，以疾乞罷，慰留，尋召來京。七年，授陜甘總督，命赴山海關治防，復乞病歸。八年，署兩廣總督。

九年，內召。十年，署禮部尚書，調署兩江總督兼通商大臣，尋實授。時法蘭西兵犯沿海，中朝和戰兩議相持。國荃修江海防務，知上海關系諸國商務，法兵不能驟至，馭以鎮靜。詔遣文臣分赴海疆會辦，福建疆吏遂不能主兵。國荃言權不可分，朝廷亦以其老於軍事，專倚之。命遣兵輪援臺灣，原議五，實遣其三。坐下部議，革職留任。兵輪終不得達，其二折至浙洋，助戰鎮海有功，和議尋定。十一年，京察，以國荃夙著勛勤，開復處分。十五年，皇太后歸政，推恩加太子太保。

國荃治兩江凡六年，總攬宏綱，不苛細故，軍民相安。十六年，卒於官，贈太傅，賜金治喪，命江寧將軍致祭，特謚忠襄，入祀昭忠祠、賢良祠，建專祠。孫廣漢襲伯爵，官至左副都御史。
