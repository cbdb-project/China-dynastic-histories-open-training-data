耶律餘睹，一名餘都姑，國族之近者也。慷慨尚氣義。保大初，歷官副都統。

其妻天祚文妃之妹；文妃生晉王，最賢，國人皆屬望。時蕭奉先之妹亦為天祚元妃，生秦王。奉先恐秦王不得立，深忌余睹，將潛圖之。適耶律撻葛里之妻會余睹之妻子軍中，奉先諷人誣余睹結駙馬蕭昱、撻葛里，謀立晉王，尊天祚為太上皇。

事覺，殺昱及撻葛里妻，賜文妃死。余睹在軍中聞之，懼不能自明被誅，即引兵千餘，並骨肉軍帳叛歸女直。

會大霖雨，道途留阻。天祚遣知奚王府蕭遐賣、北宰相蕭德恭、大常袞耶律諦裡姑、歸州觀察使蕭和尚奴、四軍太師蕭千追捕甚急。至閭山，及之。諸將議曰：「蕭奉先恃寵，蔑害官兵。余睹乃宗室雄才，素不肯為其下。若擒之，則他日吾輩皆余睹矣。不如縱之。」還，給雲追襲不及。

余睹既入女直，為其國前鋒，引婁室孛堇兵攻陷州郡，不測而至。天祚聞之大驚，知不能敵，率衛兵入夾山。

余睹在女直為監軍，久不調，意不自安，乃假游獵，遁西夏。夏人問：「汝來有兵幾何？」余睹以二三百對，夏人不納，卒。
