權德輿，字載之。父皋，見《卓行傳》。德輿七歲居父喪，哭踴如成人。未冠，以文章稱諸儒間。韓洄黜陟河南，闢置幕府。復從江西觀察使李兼府為判官。杜佑、裴胄交闢之。德宗聞其材，召為太常博士，改左補闕。

貞元八年，關東、淮南、浙西州縣大水，壞廬舍，漂殺人。德輿建言：「江、淮田一善熟，則旁資數道，故天下大計，仰於東南。今霪雨二時，農田不開，逋亡日眾。宜擇群臣明識通方者，持節勞徠，問人所疾苦，蠲其租入，與連帥守長講求所宜。賦取於人，不若藏於人之固也。」帝乃遣奚陟等四人循行慰撫。裴延齡以巧幸進，判度支，德輿上疏斥言：「延齡以常賦正額用度未盡者為羨利，以誇己功；用官錢售常平雜物，還取其直，號別貯羨錢，因以罔上；邊軍乏，不稟糧，召禍疆場，其事不細。陛下疑為流言，胡不以新利召延齡，質核本末，擇中朝臣按覆邊資。如言者不謬，則邦國之務，不宜委非其人。」疏奏，不省。

遷起居舍人。歲中，兼知制誥，進中書舍人。當是時，帝親攬庶政，重除拜，凡命諸朝，皆手制中下。始，德輿知制誥，而徐岱給事中，高郢為舍人。居數歲，岱卒，郢知禮部，德輿獨直兩省，數旬一還舍，乃上書言：「左右掖垣，承天子誥命，奉行詳覆，各有攸司。舊制，分曹十員，以相防檢。大抵事有所壅，則吏得為非。四方聞者，或以朝廷為乏士，要重之司，不宜久廢。」帝曰：「非不知卿之勞，但擇如卿者未得其人耳。」久之，知禮部貢舉，真拜侍郎。凡三歲，甄品詳諦，所得士相繼為公卿、宰相。取明經初不限員。

十九年，大旱，德輿因是上陳闕政曰：「陛下齋心減膳，閔惻元元，告於宗廟，禱諸天地，一物可祈，必致其禮，一士有請，必聽其言，憂人之心可謂至已。臣聞銷天災者脩政術，感人心者流惠澤，和氣洽，則祥應至矣。畿甸之內，大率赤地而無所望，轉徙之人，斃踣道路，慮種麥時，種不得下。宜詔在所裁留經用，以種貸民。今茲租賦及宿逋遠貸，一切蠲除。設不蠲除，亦無可斂之理，不如先事圖之，則恩歸於上矣。十四年夏旱，吏趣常賦，至縣令為民毆辱者，不可不察。」又言：「漕運本濟關中，若轉東都以西緣道倉廩，悉入京師，督江、淮所輸以備常數，然後約太倉一歲計，斥其餘者以糶於民，則時價不踴而蓄藏者出矣。」又言：「大歷中，一縑直錢四千，今止八百，稅入如舊，則出於民者五倍其初。四方銳於上獻，為國掊怨，廣軍實之求，而兵有虛籍，剝取多方，雖有心計巧歷，能商功利，其於割股啖口，困人均也。」又言：「比經絀放者，自謂抆拭無期，坐為匪人，以動和氣。而冬薦官逾三年未受命，衣食既空，溘然就斃，此亦窮人之一端也。近陛下洗宥絀放者，或起為二千石，其徒更相勉，知牽復可望。惟因而弘之，使人人自效。」帝頗採用之。

憲宗元和初，歷兵部侍郎，坐累，徙太子賓客，俄還前官。時澤潞盧從史詐傲，浸不制，其父虔卒京師，而成德王承宗父死求襲，德輿諫，以為：「欲變山東，先擇昭義之帥。從史拔自軍校，偃蹇不法，今可因其喪，選守臣代之。成德習俗既久，當制以漸，許成德之請則可，許昭義則不可。」帝不聽。及王承宗叛，從史乃詭計以撓王師，兵老無功。德輿復請赦承宗，徙從史。後皆略如所料。

會裴垍病，德輿自太常卿拜禮部尚書、同中書門下平章事。王鍔繇河中入朝，求兼宰相，李籓以為不可，德輿亦奏：「平章事非序進宜得，比方鎮帶宰相，必有大忠若勛，否則強不制者，不得已與之。今鍔無功，又非姑息時，一假此名，以開後人，不可。」帝乃止。

董溪、於皋謨以運糧使盜軍興，流嶺南，帝悔其輕，詔中使半道殺之。德輿諫：「溪等方山東用兵，乾沒庫財，死不償責。陛下以流斥太輕，當責臣等繆誤，審正其罪，明下詔書，與眾同棄，則人人懼法。臣知已事不諍，然異時或有此比，要須有司論報，罰一勸百，孰不甘心。」帝深然之。嘗問政之寬猛孰先，對曰：「唐家承隋苛虐，以仁厚為先。太宗皇帝見《明堂圖》，始禁鞭背，列聖所循，皆尚德教。故天寶大盜竊發，俄而夷滅，蓋本朝之化，感人心之深也。」帝曰：「誠如公言。」

德輿善辨論，開陳古今本末，以覺悟人主。為輔相，寬和不為察察名。李吉甫再秉政，帝又自用李絳參贊大機。是時，帝切於治，事鉅細悉責宰相。吉甫、絳議論不能無持異，至帝前遽言亟辯，德輿從容不敢有所輕重，坐是罷為本官。以檢校吏部尚書留守東都，進扶風郡公。于頔以子殺人，自囚，親戚莫敢過門，朝廷無為請者。德輿將行，言於帝曰：「頔之罪既貸不竟，宜因賜寬詔。」帝曰：「然，卿為吾過諭之。」復拜太常卿，徙刑部尚書。

先是，詔許孟容、蔣乂刊匯格敕，既成，上之，留禁中；德輿請出其書，與侍郎劉伯芻參復研考，定三十篇奏上。復檢校吏部尚書，出為山南西道節度使。後二年，以病乞還，卒於道。年六十，贈尚書左僕射，謚曰文。

德輿生三歲，知變四聲，四歲能賦詩，積思經術，無不貫綜。自始學至老，未曾一日去書不觀。嘗著論，辨漢所以亡，西京以張禹，東京以胡廣，大指有補於世。其文雅正贍縟，當時公卿侯王功德卓異者，皆所銘紀，十常七八。雖動止無外飾，其醞藉風流，自然可慕。貞元、元和間，為搢紳羽儀云。
