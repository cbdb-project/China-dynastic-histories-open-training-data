顏元，字易直，博野人。明末，父戍遼東，歿於關外。元貧無立錐，百計覓骨歸葬，世稱孝子。居喪，守朱氏家禮惟謹。古禮，「初喪，朝一溢米，夕一溢米，食之無算」。家禮刪去「無算」句，元遵之。過朝夕不敢食，當朝夕，遇哀至，又不能食，病幾殆。又喪服傳：「既練，舍外寢，始食菜果。飯素食，哭無時。」家禮改為「練後，止朝夕哭，惟朔望未除者會哭，凡哀至皆制不哭」。元亦遵之。既覺其過抑情，校以古喪禮非是。因嘆先王制禮，盡人之性，後儒無德無位，不可作也。於是著存學、存性、存治、存人四編以立教。名其居曰習齋。

肥鄉漳南書院，邑人郝文燦請元往教。有文事、武備、經史、藝能等科，從游者數十人。會天大雨，漳水溢，墻垣堂舍悉沒，人跡殆絕。元嘆曰：「天不欲行吾道也！」乃辭歸。後八年而卒，年七十。門人李塨、王源編元年譜二卷，鍾錂輯言行錄二卷，闢異錄二卷。
