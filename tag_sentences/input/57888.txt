關天培，字滋圃，江蘇山陽人。由行伍洊升太湖營水師副將。道光六年，初行海運，督護百四十餘艘抵天津，被優敘。七年，擢蘇松鎮總兵。十三年，署江南提督。十四年，授廣東水師提督。時英吉利通商漸萌跋扈，兵船闌入內河，前提督李增階以疏防黜，天培代之。至則親歷海洋厄塞，增修虎門、南山、橫檔諸砲臺，鑄六千斤大砲四十座，請籌操練犒賞經費。十八年，英人馬他倫至澳門，託言稽察商務，投函不如制，天培卻之。禁煙事起，偕總督鄧廷楨偵緝甚力。

十九年，林則徐蒞廣東，檄天培勒躉船繳煙二萬餘箱焚之，於是嚴海防，橫檔山前海面較狹可扼，鑄巨鐵練橫系之二重，阻敵舟不能逕過，砲臺乃得以伺擊。則徐倚天培如左右手，常駐沙角，督本標及陽江、碣石兩鎮師船排日操練。七月，英艦突犯九龍山口，為參將賴恩爵擊退。九月，二艦至穿鼻洋，阻商船進口，挑戰。天培身立桅前，拔刀督陣，退者立斬。有擊中敵船一砲者，立予重賞，發砲破敵船頭鼻，敵紛紛落海，乃遁。

敵艦久泊尖沙嘴，踞為巢穴。迤北山梁曰官湧，俯視聚泊之所，攻擊最便，天培增砲駐營，敵屢乘隙來爭，不得逞。十月，敵以大艦正面來攻，小舟載兵從側乘潮撲岸，殲之於山岡；復於迤東胡椒角窺伺，砲擊走之。乃調集水陸兵守山梁，參將陳連升、賴恩爵、張斌，游擊伍通標、德連等為五路，合同進攻。敵乘夜來犯，五路大砲齊擊，敵舟自撞，燈火皆滅。侵曉了望，逃者過半，僅存十餘舟遠泊。次日，復有二敵艦潛進，隨者十數，復諸路合擊，毀其頭船，遂散泊外洋。捷聞，詔嘉獎，賜號法福靈阿巴圖魯。二十年春，英艦雖不敢復進，猶招奸民分路載煙私售。天培沿海搜捕，一日數起，復飭漁船蟹艇乘間焚毀敵舟，英人始改計他犯。

及林則徐罷，琦善代之，一意主撫，至粵，先撤沿海防禦，僅留水師制兵三分之一，募勇盡散，而英人要索甚奢，久無定議，戰釁復起。十二月，英船攻虎門外沙角砲臺，副將陳連升死之，大角砲臺隨陷，並為敵踞，虎門危急。天培與總兵李廷鈺分守靖遠、威遠兩砲臺，請援，琦善僅遣兵二百。二十一年正月，敵進攻，守臺兵僅數百，遣將慟哭請益師，無應者。天培度眾寡不敵，乃決以死守，出私財餉將士，率游擊麥廷章晝夜督戰。敵入三門口，沖斷椿練，奮擊甫退，南風大作，敵船大隊圍橫檔、永安兩砲臺，遂陷。進攻虎門，自巳至酉，殺傷相當，而砲門透水不得發，敵自臺後攢擊，身被數十創。事急，以印投僕孫長慶，令去，行未遠，回顧天培已殞絕於地，廷章亦同死，砲臺遂陷。長慶縋崖出，繳印於總督，復往尋天培尸，半體焦焉，負以出。優恤，予騎都尉兼一雲騎尉世職，謚忠節，入祀昭忠祠，建立專祠。母吳年逾八十，命地方官存問，給銀米以養餘年。子從龍襲世職，官安徽候補同知。
