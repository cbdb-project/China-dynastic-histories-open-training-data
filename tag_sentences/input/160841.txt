烏重胤，字保君，河東將承玭子也。少為潞牙將，兼左司馬。節度使盧從史奉詔討王承宗，陰與賊連。吐突承璀將圖之，以告重胤，乃縛從史。帳下士持兵合言雚，重胤叱曰：「天子有命，從者賞，違者斬！」士斂手還部無敢動。憲宗嘉其功，擢河陽節度使，封張掖郡公。

帝討淮蔡，詔重胤以兵壓賊境，割汝州隸其軍，與李光顏相掎角。大小百餘戰，凡三年，賊平，再遷檢校司空，進邠國公。徙橫海軍，建言：「河朔能拒朝命者，蓋刺史失權，鎮將領軍能作威福也。使刺史得職，大帥雖有祿山、思明之奸，能據一州為叛哉？臣所管三州，輒還刺史職，各主其兵。」因請廢景州。法制脩立，時以為宜。

討王廷湊也，出屯深州，方朝廷號令乖迕，賊浸不制，重胤久不敢進。穆宗以為觀望，詔杜叔良代之，以重胤為太子太保。長慶末，以檢校司徒、同中書門下平章事為山南西道節度使。召至京師，改節天平軍。文宗初，真拜司徒。李同捷請襲父位，帝方務靜安，授同捷兗海，以重胤耆將，兼節度滄景，以齊州隸軍。未幾卒，年六十七，贈太尉，謚懿穆。

重胤出行伍，善撫士，與下同甘苦。蔡將李端降重胤，蔡人執其妻殺之，妻呼曰：「善事烏僕射！」得士心大抵如此。待官屬有禮，當時有名士如溫造、石洪皆在幕府。既歿，士二十餘人刲股以祭。
