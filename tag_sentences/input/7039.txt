李格非，字文叔，濟南人。其幼時，俊警異甚。有司方以詩賦取士，格非獨用意經學，著《禮記說》至數十萬言，遂登進士第。調冀州司戶參軍，試學官，為鄆州教授，郡守以其貧，欲使兼他官，謝不可。入補太學錄，再轉博士，以文章受知於蘇軾。常著《洛陽名園記》，謂「洛陽之盛衰，天下治亂之候也」。其後洛陽陷於金，人以為知言。紹聖立局編元祐章奏，以為檢討，不就，戾執政意，通判廣信軍。有道士說人禍福或中，出必乘車，氓俗信惑，格非遇之途，叱左右取車中道士來，窮治其奸，杖而出諸境。召為校書郎，遷著作佐郎、禮部員外郎，提點京東刑獄，以黨籍罷，卒，年六十一。

格非苦心工於詞章，陵轢直前，無難易可否，筆力不少滯。嘗言：「文不可以茍作，誠不著焉，則不能工。且晉人能文者多矣，至劉伯倫《酒德頌》、陶淵明《歸去來辭》，字字如肺肝出，遂高步晉人之上，其誠著也。」

