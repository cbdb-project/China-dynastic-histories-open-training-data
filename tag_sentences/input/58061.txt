劉銘傳，字省三，安徽合肥人。少有大志。咸豐四年，粵匪陷廬州，鄉團築堡自衛。其父惠世為他堡豪者所辱，銘傳年十八，追數里殺之，自是為諸團所推重。從官軍克六安，援壽州，獎敘千總。

同治元年，李鴻章募淮軍援江蘇，銘傳率練勇從至上海，號銘字營。招撫南匯降賊吳建瀛、劉玉林眾四千人，簡精銳隸其軍。賊由川沙來犯，擊敗之，連克奉賢、金山衛，累功擢參將，賜號驃勇巴圖魯。又破賊野雞墩、四江口，擢副將。常熟守賊以城降，被圍。二年春，銘傳會諸軍克福山，大破賊，解常熟圍，以總兵記名。進規江陰，楊厙為沿江要沖，悍賊堅守，銘傳會黃翼升水師進攻，賊由無錫、江陰兩路來援，迭受創退。李秀成糾眾十餘萬分水陸復來援，銘傳力戰敗之。七月，乘勝攻江陰，擒斬二萬，克其城，以提督記名。尋復無錫，加頭品頂戴。是年冬，進攻常州，敗賊於奔牛鎮。賊目邵小雙降，令扼丹陽。援賊以輪舟至，犯奔牛，以掣圍城之師，奮擊，破三十餘壘，毀其舟。三年春，合圍，破闉而入，擒斬賊首陳坤書，克常州，賜黃馬褂。進屯句容，江寧尋下，餘黨擁洪福瑱踞廣德，會諸軍擊走之。

四年，曾國藩督師剿捻匪，主用淮軍。淮軍自程學啟歿後，銘傳為諸將冠。調駐濟寧，尋分重兵為四鎮。銘傳移駐周家口，迭破賊瓦店、南頓、扶溝，改為移擊之師，擢直隸提督。援湖北，克黃陂，追賊至潁州，大敗之。銘傳建議平原追賊不能制其死命，乃築長堤，自河南至山東運河，驅賊沙河以南蹙之。工甫竣，豫軍防地為賊所破，乃分軍追剿，破之於鉅野。捻酋張總愚竄陜西，任柱、賴文光留山東，自此分為東西。

李鴻章代國藩督師，銘傳專剿東捻，東至鄆城，西至京山，大小數十戰。六年春，賊走尹隆河，與鮑超約期會擊。銘傳先期至，戰失利，部將唐殿魁死之。休屯信陽，整軍復進，追賊至山東。復議自運河至膠、萊，長圍困賊，杜其西趨。時兵、賊俱疲，朝命督戰益急，鴻章專倚銘傳。八月，解沭陽圍。戰贛榆，購降賊內應，槍斃任柱於陣，賊大潰。邀擊濰縣、壽光，薄之洋河、瀰河之間，殲賊幾盡。賴文光走揚州就擒，東捻遂平。國藩、鴻章奏捷，論銘傳為首功，予三等輕車都尉世職。以積勞致疾，乞假去軍。

七年春，張總愚突犯畿輔，急起銘傳赴援，以遲緩被譴責。及至東昌，會諸軍進剿鹽山、滄州、德平，仍用長圍策，蹙之運河東，縱橫合擊，殲賊殆盡，總愚走茌平，陷水死。西捻平，錫封一等男爵。詔屯張秋，九月，命督辦陜西軍務。率唐定奎、滕學義、黃桂蘭等搜剿北山回匪，疏陳大勢，引病乞罷，歸里。

光緒六年，俄羅斯議還伊犁，有違言，急備邊。召銘傳至京，疏陳兵事，略謂：「練兵造器，固宜次第舉行，其機括則在鐵路。鐵路之利，不可殫述，於用兵尤為急不可緩。中國幅員遼闊，防不勝防，鐵路一開，南北東西呼吸相通，無徵調倉皇之慮，無轉輸艱阻之虞，從此裁兵節餉，並成勁旅，一兵可得十兵之用。權操自上，不為疆臣所牽制，立自強之基礎，杜外人之覬覦，胥在於此。」疏上，雖格未行，中國鐵路之興，實自銘傳發之。

十一年，法蘭西兵擾粵、閩，詔起銘傳，加巡撫銜，督臺灣軍務。條上海防武備十事，多被採行。抵臺灣未一月，法兵至，毀基隆砲臺，銘傳以無兵艦不能海戰，伺登陸，戰於山後，殲敵百餘人，斃其三酋，復基隆，而終不能守。扼滬尾，調江南兵艦，阻不得達。敵三犯滬尾，又犯月眉山，皆擊退，殲敵千餘，相持八閱月。十一年，和議成，法兵始退。初授福建巡撫，尋改臺灣為行省，改臺灣巡撫。增改郡、廳、州、縣，改澎湖協為鎮，檄將吏入山剿撫南、中、北三路，前後山生番，薙發歸化。丈田清賦，溢舊額三十六萬兩有奇，增茶、鹽、金、煤、林木諸稅。始至，歲入九十餘萬，後增至三百萬。築砲臺，興造鐵路、電線，防務差具。加太子少保。十六年，加兵部尚書銜，命幫辦海軍事務。屢因病陳請乞罷，久始允之。

二十一年，朝鮮兵事起，屢召，以病未出。尋卒，詔念前功，贈太子太保，賜恤，建專祠，謚壯肅。
