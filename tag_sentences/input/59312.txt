明安達禮，西魯特氏，蒙古正白旗人，世居科爾沁。父博博圖，率七十餘戶歸太祖，即授牛錄額真，領所屬。天聰元年，從伐明，攻錦州，戰死，予世職游擊，以明安達禮襲，仍兼領牛錄額真。

崇德三年，遷巴牙喇甲喇章京。從貝勒岳託伐明，自密雲東北毀邊墻以入，與固山額真伊拜共擊敗明太監馮永盛兵，克南和縣。六年，復從伐明，圍錦州。明兵陣山巔，明安達禮率所部巴牙喇兵陷陣，明兵敗走。既，又有騎兵自松山至，復擊敗之。師阻壕，以守城兵出爭橋，明安達禮迫明兵使引入城。上自將擊洪承疇，明安達禮戰尤力，又敗敵騎，進二等甲喇章京。七年冬，從貝勒阿巴泰伐明，攻薊州，薄明都，擊破明總督趙光抃。又與噶布什賢噶喇依昂邦阿山共擊明兵自三河至者，遂進略山東。八年春，與明總兵白廣恩、張登科、和應薦等戰螺山，又與巴牙喇纛章京鰲拜共擊明總督範志完，屢破敵。師還，賚白金。擢禮部參政，兼正白旗蒙古梅勒額真。

順治元年，從入關，擊李自成。二年，從英親王阿濟格西討，戰延安，七遇皆捷。撫鳳翔等府三十餘城，悉下。三年，調兵部侍郎。蘇尼特騰機思叛，從豫親王多鐸帥師討之，別將兵屯險要。騰機思遁走，明安達禮夜帥師乘之，及諸鄂特克山，戰大勝，斬臺吉茂海，復與鎮國將軍瓦克達等逐北，手斬十一人，獲其輜重。復擊敗土謝圖汗、碩類汗。

五年，擢正白旗蒙古都統。七年，授兵部尚書，九年，列議政大臣。論功，遇恩詔，累進二等精奇尼哈番。十年，坐徇總兵任珍擅殺，罷尚書，降一等阿達哈哈番兼拖沙喇哈番。十一年，帥師伐鄂羅斯，敗敵黑龍江。十三年，授理藩院尚書。

十五年十二月，命為安南將軍，帥師駐防荊州。十六年，鄭成功入攻江寧，明安達禮帥師赴援。成功將楊文英等以舟千餘泊三山峽，明安達禮擊之，斬副將一，獲其舟及諸攻具，成功引入海。上命明安達禮移師駐防舟山。十七年，召還，授兵部尚書。康熙三年，加太子太保。六年，調吏部尚書。引疾，致仕。八年，卒，謚敏果。

