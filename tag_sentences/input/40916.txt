李芾，字叔章，其先廣平人，中徙汴。高祖升起進士，為吏有廉名。靖康中，金人破汴，以刃迫其父，升前捍之，與父俱死。曾祖椿徙家衡州，遂為衡人。

芾生而聰警，少自樹立，名其齋曰無暴棄。魏了翁一見禮之，謂有祖風，易其名曰肯齋。初以蔭補南安司戶，闢祁陽尉，出振荒，即有聲。攝祁陽縣，縣大治，闢湖南安撫司幕官。時盜起永州，招之，歲餘不下。芾與參議鄧坰提千三百人破其巢，禽賊魁蔣時選父子以歸，餘黨遂平。攝湘潭縣，縣多大家，前令束手不敢犯。芾稽籍出賦，不避貴勢，賦役大均。

入朝，差知德清縣。屬浙西饑，芾置保伍振民，活數萬計。遷主管酒庫所。德清有妖人扇民為亂，民蜂起附之，至數萬人。遣芾討之，盜聞其來，眾立散歸。除司農寺丞，歷知永州，有惠政，永人祠之。以浙東提刑知溫州。州瀕海多盜，芾至盜息，遂以前官移浙西。時浙西亦多盜，群穴太湖中，芾跡得其出沒按捕之，盜亦駭散。作虎丘書院以祠尹焞，置學官，親為學規以教之，學者甚盛。

咸淳元年，入知臨安府。時賈似道當國，前尹事無巨細先關白始行，芾獨無所問。福王府有迫人死者，似道力為營救，芾以書往復辨論，竟置諸法。嘗出閱火具，民有不為具者，問之，曰：「似道家人也。」立杖之。似道大怒，使臺臣黃萬石誣以贓罪，罷之。

大軍取鄂州，始起為湖南提刑。時郡縣盜擾，民多奔竄，芾令所部發民兵自衛，縣予一皂幟，令曰：「作亂者斬幟下。」民始帖然。乃號召發兵，擇壯士三千人，使土豪尹奮忠將之勤王，別召民兵集衡為守備。未幾，似道兵潰蕪湖，乃復芾官，知潭州兼湖南安撫使。時湖北州郡皆已歸附，其友勸芾勿行，曰：「無已，即以身行可也。」芾泣曰：「吾豈昧於謀身哉？第以世受國恩，雖廢棄中猶思所以報者，今幸用我，我以家許國矣。」時其所愛女死，一慟而行。

德祐元年七月，至潭，潭兵調且盡，游騎已入湘陰、益陽諸縣。倉卒召募不滿三千人，乃結溪峒蠻為聲援，繕器械，峙芻糧，柵江修壁，命劉孝忠統諸軍。吳繼明自湖北至，陳義、陳元自戍蜀歸，芾奏請留之戍潭，推誠任之，皆得其死力。

大元右丞阿里海牙既下江陵，分軍戍常德遏諸蠻，而以大兵入潭。芾遣其將於興帥兵御之於湘陰，興戰死。九月，再調繼明出御，兵不及出，而大軍已圍城。芾慷慨登陴，與諸將分地而守，民老弱亦皆出，結保伍助之，不令而集。十月，兵攻西壁，孝忠輩奮戰，芾親冒矢石以督之。城中矢盡，有故矢皆羽敗，芾命括民間羽扇，羽立具。又苦食無鹽，芾取庫中積鹽席，焚取鹽給之。有中傷者，躬自撫勞，日以忠義勉其將士。死傷相藉，人猶飲血乘城殊死戰。有來招降者，芾殺之以徇。

十二月，城圍益急，孝忠中炮，風不能起，諸將泣請曰：「事急矣，吾屬為國死可也，如民何？」芾罵曰：「國家平時所以厚養汝者，為今日也。汝第死守，有後言者吾先戮汝。」除夕，大兵登城，戰少卻，旋蟻附而登，衡守尹谷及其家人自焚，芾命酒酹之。因留賓佐會飲，夜傳令，猶手書「盡忠」字為號。飲達旦，諸賓佐出，參議楊震赴園池死。芾坐熊湘閣召帳下沈忠遺之金曰：「吾力竭，分當死，吾家人亦不可辱於俘，汝盡殺之，而後殺我。」忠伏地扣頭，辭以不能，芾固命之，忠泣而諾，取酒飲其家人盡醉，乃遍刃之。芾亦引頸受刃。忠縱火焚其居，還家殺其妻子，復至火所，大慟，舉身投地，乃自刎。幕屬茶陵顧應焱、安仁陳億孫皆死。潭民聞之，多舉家自盡，城無虛井，縊林木者累累相比。繼明等以城降，陳毅潰圍，將奔閩，中道戰死。事聞，贈端明殿大學士，謚忠節。芾初至潭，遣其子裕孫出，曰：「存汝以奉祀也。」其孫輔叔時亦親迎於溫，皆得不死。二王悉詔入閩官之。

芾為人剛介，不畏強御，臨事精敏，奸猾不能欺。且強力過人，自旦治事至暮無倦色，夜率至三鼓始休，五鼓復起視事。望之凜然猶神明，而好賢禮士，即之溫然，雖一藝小善亦惓惓獎薦之。平生居官廉，及擯斥，家無餘貲。
