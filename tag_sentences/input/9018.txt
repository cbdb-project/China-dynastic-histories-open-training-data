二王者，度宗庶子也。長建國公是，母淑妃楊氏；季永國公昺，母修容俞氏。度宗崩，謝太后召賈似道等入宮議所立，眾以為是長當立，似道主立嫡，乃立□而封是為吉王、昺信王。德祐二年正月，文天祥尹臨安，請以二王鎮閩、廣，不從，始命二王出閣。大元兵迫臨安，宗親復以請，乃徙封是為益王、判福州、福建安撫大使，昺為廣王、判泉州兼判南外宗正，以駙馬都尉楊鎮及楊亮節、俞如珪為提舉。大元兵至皋亭山，鎮等奉之走婺州。丞相伯顏入臨安，遣範文虎將兵趣婺，召鎮以王還，鎮得報即去，曰：「我將就死於彼，以緩追兵。」亮節等遂負王徒步匿山中七日，其將張全以兵數十人始追及之，遂同走溫州，陸秀夫、蘇劉義繼追及於道。遣人召陳宜中於清澳，宜中來謁，復召張世傑於定海，世傑亦以所部兵來溫之江心寺。高宗南奔時嘗至是，有御座在寺中，眾相率哭座下，奉是為天下兵馬都元帥，昺副之。乃發兵除吏，以秀王與睪為福建察訪使兼安撫、知西外宗正，趙吉甫知南外宗正兼福建同提刑，先入閩中撫吏民，諭同姓。太皇太后尋遣二宦者以兵八人召王於溫，宜中等沉其兵江中，遂入閩。時汀、建諸州方欲從黃萬石降，聞是將至，即閉城卻使者，萬石將劉俊、宋彰、周文英輩亦多來歸。

五月乙未朔，宜中等乃立是於福州，以為宋主，改元景炎，冊楊淑妃為太后，同聽政。封信王昺為衛王。宜中為左丞相兼都督，李庭芝為右丞相，陳文龍、劉黻為參知政事，張世傑為樞密副使，陸秀夫為簽書樞密院事。命吳浚、趙溍、傅卓、李玨、翟國秀等分道出兵。改福州為福安府，溫州為瑞安府。郊赦。是日黎明，有大聲出府中，眾皆驚僕。文天祥自鎮江亡歸，庚辰，以為右丞相兼知樞密院事。遣其將呂武入江、淮招豪傑，杜滸如溫州募兵。廣東經略使徐直諒遣梁雄飛請降於隆興帥府，乃假雄飛招討使，使徇廣州。既而直諒聞是立，命權通判李性道、摧鋒軍將黃俊等拒雄飛於石門，性道不戰，俊戰敗奔廣州，直諒棄城遁。

六月丙子，雄飛入廣州，諸降將皆授以官，俊獨不受，遂為眾所殺。吳浚聚兵於廣昌，取南豐、宜黃、寧都三縣。翟國秀取秀山，傅卓至衢、信諸縣，民多應之者。命文天祥為同都督。

七月丁酉，進兵南劍州，欲取江西。是月，吳浚兵敗於南豐，翟國秀聞兵至，遂引還。傅卓兵敗，詣江西元帥府降。平章阿里海牙破嚴關，馬暨退保靜江府。

八月，漳州亂，命陳文龍為閩廣宣撫使以討之。甲戌，秀王與睪圍婺州。丙子，聞大兵至，遂解歸。以王積翁為福建提刑、招捕使、知南劍州，備御上三郡；黃佺為同提刑、招捕使、知漳州，備御下三郡。張世傑遣兵助吳浚與元帥李恆戰兜零，兵敗，奔寧都。興化石手軍亂。

九月，復以陳文龍知興化軍。東莞人熊飛為黃世傑守潮、惠二州，聞趙溍至，即以兵應之，攻雄飛於廣州。壬寅，雄飛遁，熊飛遂復韶州。新會令曾逢龍亦帥兵至廣州，李性道出迎謁，飛與逢龍執而殺之。衢州守將魏福興出戰福星橋，死。壬子，趙溍入廣州。是月，招討也的迷失會東省兵於福州。元帥呂師夔、張榮實將兵入梅嶺。

十月壬戌朔，文天祥入汀州。趙溍遣曾逢龍就熊飛禦大軍於南雄，逢龍戰死，熊飛奔韶州。大軍圍韶州，守將劉自立以城降，飛率兵巷戰，兵敗，赴水死。十有一月，參政阿刺罕、董文炳將兵至處州，李玨以城降。甲辰，秀王與睪逆戰於瑞安，觀察使李世達死之。與睪及其弟與慮、子孟備、監軍趙由□葛、察訪使林溫被執，皆死。阿刺罕兵至建寧府，執守臣趙崇鐖，知邵武軍趙時賞、知南劍州王積翁皆棄城去。乙巳，是入海。癸丑，大軍至福安府，知府王剛中以城降。是欲入泉州，招撫蒲壽庚有異志。初，壽庚提舉泉州舶司，擅蕃舶利者三十年。是舟至泉，壽庚來謁，請駐蹕，張世傑不可。或勸世傑留壽庚，則凡海舶不令自隨，世傑不從，縱之歸。繼而舟不足，乃掠其舟並沒其貲，壽庚乃怒殺諸宗室及士大夫與淮兵之在泉者。是移潮州。是月，福、興化皆降。英德守臣凌彌堅、徐夢得等亦降。

十二月辛酉朔，趙溍棄廣州遁。乙丑，制置方興亦遁，吳浚退走入瑞金。戊辰，蒲壽庚及知泉州田真子以城降。知興化軍陳文龍嬰城不下，乙酉，通判曹澄孫以城降，文龍被執，不屈死。是次甲子門。

至元十四年正月，大軍破汀關。癸巳，知循州劉興降。壬寅，吳浚棄瑞金遁，鎮撫孔遵入瑞金，文天祥走漳州，浚尋還汀州，降。戊申，知潮州馬發及其通判戚繼祖降，癸丑，復來歸。丁巳，權知梅州錢榮之以城降。

二月，大軍至廣州，縣人趙若岡以城降。廣東諸郡皆降。

三月，文天祥取梅州，陳文龍從子瓚舉兵殺守將林華，據興化軍。

四月，文天祥取興國縣，廣東制置使張鎮孫襲廣州取之，梁雄飛等棄城走韶州。

五月，張世傑將兵取潮州，文天祥提兵自梅州出江西，入會昌縣，淮民張德興亦起兵殺太湖縣丞王德顒，據司空山，攻下黃州、壽昌軍。丁巳，遇宣慰鄭鼎，戰樊口，鼎墜水死。

六月辛酉，文天祥取雩都。己卯，入興國縣。

七月，遣兵取吉、贛諸縣，圍贛州。衡山人趙璠、撫州人何時皆起兵應之。乙巳，張世傑圍泉州，遣將高日新復邵武。淮兵在福州者，欲殺王積翁以應世傑，皆為積翁所戮。江西宣慰李恆遣兵援贛州，而自將兵入興國。

八月，文天祥諸將兵皆敗，乃引兵即鄒洬於永豐，洬兵亦潰。己巳，熒惑掩月，天色赤。壬申，文天祥兵敗於興國。己卯，大軍破司空山，張德興敗，亡走。甲申，天祥至空坑，兵盡潰，遂挺身走循州，諸將皆被執。

九月，元帥唆都援泉州。戊申，張世傑歸淺灣。左丞塔出將兵入大庾嶺，參政也的迷失將兵復取邵武，入福州。

十月甲辰，唆都破興化軍，陳瓚死之。進攻潮州，馬發拒之，乃去攻惠州。

十一月，塔出圍廣州。庚寅，張鎮孫以城降。元帥劉深以舟師攻是於淺灣，是走秀山。陳宜中入占城，遂不反。

十二月丙子，是至井澳，颶風壞舟，幾溺死，遂成疾。旬餘，諸兵士始稍稍來集，死者十四。丁丑，劉深追是至七州洋，執俞如珪以歸。

十五年正月，大軍夷廣州城。張世傑遣兵攻雷州，不克。己大軍克涪州，執守將王明。

二月，大軍破潮州，馬發死之。

三月，文天祥取惠州，廣州都統凌震、轉運判官王道夫取廣州。是欲往居占城，不果，遂駐□岡洲，遣兵取雷州。曾淵子自雷州來，以為參知政事，廣西宣諭使。

四月戊辰，是殂於□岡洲，其臣號之曰端宗。庚午，眾又立衛王昺為主，以陸秀夫為左丞相。是月，有黃龍見海中。

五月癸未朔，改元祥興。乙酉，升□岡洲為翔龍縣。遣張應科、王用取雷州，應科三戰皆不利，用因降。

六月丁巳，應科再戰雷州，遂死之。知高州李象祖降。己未，昺徙居崖山，升廣州為翔龍府。己巳，有大星東南流，墜海中，小星千餘隨之，聲如雷，數刻乃已。己卯，都元帥張弘範、李恆征崖山。

十月，趙與珞與謝明、謝富守瓊州，阿里海牙遣馬成旺招之，與珞率兵拒於白沙口。

十一月癸巳，州民執與珞以降。

閏月庚戌，王道夫棄廣州遁。壬戌，凌震遁。癸亥，大軍入廣州。十二月壬午，王道夫攻廣州，兵敗被執。凌震兵繼至，亦敗。文天祥走海豐，壬寅，被執於五坡嶺。震兵又敗於芰塘。大軍破南安縣，守將李梓發死之。

十六年正月壬戌，張弘範兵至崖山。庚午，李恆兵亦來會。世傑以舟師碇海中，棋結巨艦千餘艘，中艫外舳，貫以大索，四周起樓棚如城堞，居昺其中。大軍攻之，艦堅不動。又以舟載茅，沃以膏脂，乘風縱火焚之。艦皆塗泥，縛長木以拒火舟，火不能爇。

二月戊寅朔，世傑部將陳寶降。己卯，都統張達以夜襲大軍營，亡失甚眾。癸未，有黑氣出山西。李恆乘早潮退攻其北，世傑以淮兵殊死戰。至午潮上，張弘範攻其南，南北受敵，兵士皆疲不能戰。俄有一舟檣旗僕，諸舟之檣旗遂皆僕。世傑知事去，乃抽精兵入中軍。諸軍潰，翟國秀及團練使劉俊等解甲降。大軍至中軍，會暮，且風雨，昏霧四塞，咫尺不相辨。世傑乃與蘇劉義斷維，以十餘舟奪港而去，陸秀夫走衛王舟，王舟大，且諸舟環結，度不得出走，乃負昺投海中，後宮及諸臣多從死者，七日，浮尸出於海十餘萬人。楊太后聞昺死，撫膺大慟曰：「我忍死艱關至此者，正為趙氏一塊肉爾，今無望矣！」遂赴海死，世傑葬之海濱，已而世傑亦自溺死。宋遂亡。

贊曰：宋之亡徵，已非一日。歷數有歸，真主御世，而宋之遺臣，區區奉二王為海上之謀，可謂不知天命也已。然人臣忠於所事而至於斯，其亦可悲也夫！
