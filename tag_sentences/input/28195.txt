萊字立夫，集賢大學士直方之子也，輩行稍後於貫、溍。天資絕人，七歲能屬文，凡書一經目，輒成誦，嘗往族父家，日易《漢書》一帙以去，族父迫扣之，萊瑯然而誦，不遺一字，三易他編，皆如之，眾驚以為神。延祐七年，以《春秋》舉上禮部，不利，退居深裊山中，益窮諸書奧旨，著《尚書標說》六卷、《春秋世變圖》二卷、《春秋傳授譜》一卷、《古職方錄》八卷、《孟子弟子列傳》二卷、《楚漢正聲》二卷、《樂府類編》一百卷、《唐律刪要》三十卷、文集六十卷。他如《詩傳科條》、《春秋經說》、《胡氏傳證誤》，皆未脫稿。

萊尤喜論文，嘗云：「作文如用兵，兵法有正有奇，正是法度，要部伍分明，奇是不為法度所縛，舉眼之頃，千變萬化，坐作進退擊刺，一時俱起，及其欲止，什伍各還其隊，元不曾亂。」聞者服之。貫平生極慎許與，每稱萊為絕世之才。溍晚年謂人曰：「萊之文，嶄絕雄深，類秦、漢間人所作，實非今世之士也。吾縱操觚一世，又安敢及之哉！」其為前輩所推許如此。萊以御史薦，調長薌書院山長，未上，卒，年僅四十有四，君子惜之。私謚曰淵穎先生。
