王績，字無功，絳州龍門人。性簡放，不喜拜揖。兄通，隋末大儒也，聚徒河、汾間，仿古作《六經》，又為《中說》以擬《論語》。不為諸儒稱道，故書不顯，惟《中說》獨傳。通知績誕縱，不嬰以家事，鄉族慶吊冠昏，不與也。與李播、呂才善。

大業中，舉孝悌廉潔，授秘書省正字。不樂在朝，求為六合丞，以嗜酒不任事，時天下亦亂，因劾，遂解去。嘆曰：「網羅在天，吾且安之！」乃還鄉里。有田十六頃在河渚間。仲長子光者，亦隱者也，無妻子，結廬北渚，凡三十年，非其力不食。績愛其真，徙與相近。子光喑，未嘗交語，與對酌酒歡甚。績有奴婢數人，種黍，春秋釀酒，養鳧雁，蒔藥草自供。以《周易》、《老子》、《莊子》置床頭，他書罕讀也。欲見兄弟，輒度河還家。游北山東皋，著書自號東皋子。乘牛經酒肆，留或數日。

高祖武德初，以前官待詔門下省。故事，官給酒日三升，或問：「待詔何樂邪？」答曰：「良醞可戀耳！」侍中陳叔達聞之，日給一斗，時稱「斗酒學士」。貞觀初，以疾罷。復調有司，時太樂署史焦革家善釀，績求為丞，吏部以非流不許，績固請曰：「有深意。」竟除之。革死，妻送酒不絕，歲餘，又死。績曰：「天不使我酣美酒邪？」棄官去。自是太樂丞為清職。追述革酒法為經，又採杜康、儀狄以來善酒者為譜。李淳風曰：「君，酒家南、董也。」所居東南有盤石，立杜康祠祭之，尊為師，以革配。著《醉鄉記》以次劉伶《酒德頌》。其飲至五斗不亂，人有以酒邀者，無貴賤輒往，著《五斗先生傳》。刺史崔喜悅之，請相見，答曰：「奈何坐召嚴君平邪？」卒不詣。杜之松，故人也，為刺史，請績講禮，答曰：「吾不能揖讓邦君門，談糟粕，棄醇醪也。」之松歲時贈以酒脯。初，兄凝為隋著作郎，撰《隋書》未成，死，績續餘功，亦不能成。豫知終日，命薄葬，自志其墓。

績之仕，以醉失職，鄉人靳之，托無心子以見趣曰：「無心子居越，越王不知其大人也，拘之仕，無喜色。越國法曰：『穢行者不齒。』俄而無心子以穢行聞，王黜之，無慍色。退而適茫蕩之野，過動之邑而見機士，機士撫髀曰：『嘻！子賢者而以罪廢邪？』無心子不應。機士曰：『願見教。』曰：『子聞蜚廉氏馬乎？一者硃鬣白毳，龍骼鳳臆，驟馳如舞，終日不釋轡而以熱死；一者重頭昂尾，駝頸貉膝，𧾷是嚙善蹶，棄諸野，終年而肥。夫鳳不憎山棲，龍不羞泥蟠，君子不茍潔以罹患，不避穢而養精也。』」其自處如此。
