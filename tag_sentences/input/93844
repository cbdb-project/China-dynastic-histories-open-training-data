鄭畋，字臺文，系出滎陽。父亞，字子佐。爽邁有文，舉進士、賢良方正、書判拔萃，三中其科。李德裕為翰林學士，高其才，及守浙西，闢署幕府。擢監察御史，李回任中丞，薦為刑部郎中知雜事，拜給事中。德裕罷宰相，出為桂管觀察使，坐吳湘獄不能直冤，貶循州刺史，死於官。

畋舉進士，時年甚少，有司上第籍，武宗疑，索所試自省，乃可。奏為宣武推官，以書判拔萃擢渭南尉。父喪免。宣宗時，白敏中、令狐綯繼當國，皆怨德裕，其賓客並廢斥，故畋不調幾十年，外更帥鎮幕府。綯去位，始為虞部員外郎。右丞鄭薰誣畋罪，不可任郎官，出之。久乃入為刑部員外郎。劉瞻為宰相，薦授戶部郎中，入翰林為學士，俄知制誥。會討徐州賊龐勛，書詔紛委，畋思不淹晷，成文粲然，無不切機要，當時推之。勛平，以戶部侍郎進學士承旨。瞻以諫迕懿宗，賜罷，畋草制書多褒言，韋保衡等怨之，以為附下罔上，貶梧州刺史。僖宗立，內徙郴、絳二州，以右散騎常侍召還。故事，兩省轉對延英，獨常侍不與。畋建言宜備顧問，詔可，遂著於令。以兵部侍郎進同中書門下平章事。故時，宰相騶哄聯數坊，呵止行人。畋敕導者止百步，禁百官僕史不得擅至宰相府。交、廣、邕南兵，舊取嶺北五道米往餉之，船多敗沒。畋請以嶺南鹽鐵委廣州節度使韋荷，歲煮海取鹽直四十萬緡，市虔、吉米以贍安南，罷荊、洪等漕役，軍食遂饒。後以王師甫為嶺南供軍副使，師甫請兼總兵，而歲加獻錢二十萬緡。畋曰：「荷且有功，而師甫以利啖朝廷，謀奪其兵，不可。」罷之。再遷門下侍郎，封滎陽郡侯。以星變求去位，不許。

乾符六年，黃巢勢浸盛，據安南，騰書求天平節度使。帝令群臣議，咸請假節以紓難。畋欲因授嶺南節度使，而盧攜方倚高駢，使立功，乃曰：「駢才略無雙，淮南天下勁兵，又諸道之師方至，蕞爾賊，奈何舍之，令四方解體邪？」畋曰：「不然。巢之亂本於饑，其眾以利合，故能興江、淮，根蔓天下。國家久平，士忘戰，所在閉壘不敢出。如以恩釋罪，使及歲豐，其下思歸，眾一離，巢即機上肉耳，法謂不戰而屈人兵也。今不伐以謀，而怖以兵，恐天下憂未艾也。」僕射於琮言：「南海以寶產富天下，如與賊，國藏竭矣。」天子內亦屬駢，乃然攜議。畋曰：「安危屬吾等，而公倚淮南用兵，吾不知所稅駕。」會駢奏：「南蠻方強，請如西戎，以公主下嫁。」攜又議從之。畋以為損國威靈，不可，即抗論，至相詬嫚。攜怒，拂衣去，裾衊於硯，因抵之。帝以大臣爭口語，無以示百官，乃俱罷，以畋為太子賓客，分司東都。俄召拜吏部尚書。

明年，為鳳翔隴西節度使，募銳兵五百，號「疾雷將」；境中盜不敢發，發輒得。會巢陷東都，遣兵戍京師，以家財勞行，妻自糸任戎衣給戰士。帝出梁、洋，畋上謁斜谷，泣曰：「將相誤國，臣請死以懲無狀。」帝勞遣之，且曰：「公謹扼賊沖，無令得西向。」畋曰：「方艱虞時，事有機急，不可中覆，請便宜從事，臣當以死報國。」帝曰：「利社稷，無不可。」畋還，搜士卒，繕器械，浚城隍，使於梁者道相屬。俄而賊使至，諸將皆欲附賊，畋開諭不可，即悉出金帛，請得脫身去，復不聽。而使以偽赦令示軍中乃去。明日，詔使至，畋召監軍袁敬柔以逆順曉諸將，乃聽命，刺血以盟。畋遣子凝績從帝，有詔進同中書門下平章事。賊將又至，畋斬於軍，餘黨數百人皆捕誅之。遷檢校尚書右僕射、西面行營都統。軍中承制除拜。乃以前靈武節度使唐弘夫為行軍司馬。

中和元年，賊將王璠率眾三萬來攻，畋使弘夫設伏以待。璠內輕畋儒柔，縱步騎鼓而前，畋以銳卒數千當賊，疏陣而多旗幟，乘高伐鼓，賊不測眾寡，陣未整，伏發，眾皆囂。日暮，軍四合，鏖戰龍尾坡，殺賊二萬級，積尸數十里，多獲鎧仗，璠遁去，禽璠子斬之，威動京師。時諸鎮兵在寰內尚數萬，無所歸，畋招來之，厚加慰結。乃與涇原程宗楚、秦州仇公遇、鄜延李孝恭、夏州拓拔思恭約盟，傳檄天下。時王命不出劍門，四方謂王室微，不能復興；及畋檄至，遠近咸聳，各治兵思立功，奔問行在。巢大懼，不敢西謀。當此時，微畋，天子幾殆。帝聞捷曰：「朕知畋不盡，儒者之勇乃爾！」

弘夫取咸陽，以桴濟兵渭水。賊伏甲偽走，弘夫與宗楚乘勝入都門，為賊所覆。畋數敕無輕進，二人不聽，果敗。以鄜、夏兵屯東渭橋。再進司空、兼門下侍郎、京城四面行營都統，賜御袍犀帶。拜而不賀。

行軍司馬李昌言者屯興平，遣麾下求為南面都統，輒引兵趨府。畋不意見襲，登城好語曰：「吾方入朝，公能戢兵愛人，為國滅賊乎？能，則守此矣。」遂委軍去。昌言自為留後，衛畋出境。既半道，內慚負，即辭疾。詔授太子少傅，分司東都，便醫於興元。

明年，召至行在，以王鐸將兵，復拜畋司空、門下侍郎、平章事，軍務一以咨決。興州戍將孫鄴坐贓抵死，畋奏言：「方關輔失守，鄴護褒斜有功，請免死。陳秋兒保嵯峨山拒賊，農不廢耕，請以檢校散騎常侍隸奉天軍。」制皆可。舊制，使府校書郎以上，滿三歲遷；監察御史裏行至大夫、常侍，滿三十月遷。雖節度兼宰相，亦不敢越。自軍興，有歲內數遷者，畋以為不可，請：「行營節度，繇里行至大夫，許滿二十月遷；校書郎以上，滿二歲乃奏。非軍興者如故事。」從之。

時田令孜恃權有所干請，畋不應。陳敬瑄欲以官品居宰相上，畋曰：「外宰相安得論品乎？」卒不肯處其下。令孜、敬瑄內常銜之。賊平，帝將還，而李昌言自以襲畋而奪之鎮，今畋當國，內不喜，故三人相結，而遣客上畋過咎。帝得其情，不許。畋乃引疾去位，入見帝曰：「乘輿東還，繇大散關幸鳳翔，供張頓峙，一委昌言，乃可安。臣若以宰相從，彼且猜阻，非所以靖反側也。請以散官養疾。或群臣有疑，願出臣章示之，使知天子於臣無纖芥者。」帝以其誠，乃授檢校司徒、太子太保，罷政事。以凝績為壁州刺史，留養。徙龍州，卒，年六十三，贈太尉。後帝思畋忠力，又贈太傅。凝績數歲亦卒。始，李茂貞以博野裨將戍奉天，畋召隸麾下，委以游邏，厚禮之。茂貞感其飾擢，及畋還葬鄭，表為請謚曰文昭。天復初，與李思恭配饗僖宗廟廷，又贈宗楚、弘夫官。

畋為人仁恕，姿採如峙玉。凡與布衣交，至貴無少易。鄭縠者，薰子也。方畋秉政，擢為給事中，至侍郎。其損怨類如此。巢之難，先諸軍破賊，雖功不終，而還相天子，坐籌帷幄，終能復國云。
