柳開，字仲塗，大名人。父承翰，乾德初監察御史。開幼穎異，有膽勇。周顯德末，侍父任南樂，夜與家人立庭中，有盜入室，眾恐不敢動，開裁十三，亟取劍逐之，盜逾垣出，開揮刃斷二足指。

既就學，喜討論經義。五代文格淺弱，慕韓愈、柳宗元為文，因名肩愈，字紹先。既而改名字，以為能開聖道之塗也。著書自號東郊野夫，又號補亡先生，作二傳以見意。尚氣自任，不顧小節，所交皆一時豪雋。範杲好古學，尤重開文，世稱為「柳、範」。王祐知大名，開以文贄大蒙賞激。楊昭儉、盧多遜並加延獎。開寶六年舉進士，補宋州司寇參軍，以治獄稱職，遷本州錄事參軍。太平興國中，擢右贊善大夫。會征太原，督楚、泗八州運糧。選知常州，遷殿中丞，徙潤州，拜監察御史。召還，知貝州，轉殿中侍御史。雍熙二年，坐與監軍忿爭，貶上蔡令。

會大舉北征，開部送軍糧，將至涿州，有契丹酋長領萬騎與米信戰，相持不解，俄遣使紿言求降，開謂信曰：「兵法云：『無約而請和，謀也。』彼將有謀，急攻之必勝。」信遲疑不決。逾二日，賊復引兵挑戰，後偵知果以矢盡，俟取於幽州也。師還，詣闕上書，願從邊軍效死，太宗憐之，復授殿中侍御史。

雍熙中，使河北，因抗疏曰：「臣受非常恩，未有以報，年裁四十，膽力方壯。今契丹未滅，願陛下賜臣步騎數千，任以河北用兵之地，必能出生入死，為陛下復幽、薊，雖身沒戰場，臣之願也。」上以五代戰爭以來，自節鎮至刺史皆用武臣，多不曉政事，人受其弊。欲兼用文士，乃以侍御史鄭宣、戶部員外郎趙載、司門員外郎劉墀並為如京使，左拾遺劉慶為西京作坊使，開為崇儀使、知寧邊軍。

徙全州。全西溪洞有粟氏，聚族五百餘人，常鈔劫民口糧畜，開為作衣帶巾帽，選牙吏勇辯者得三輩，使入，諭之曰：「爾能歸我，即有厚賞，給田為屋處之；不然，發兵深入，滅爾類矣。」粟氏懼，留二吏為質，率其酋四人與一吏偕來。開厚其犒賜，吏民爭以鼓吹飲之。居數日遣還，如期攜老幼悉至。開即賦其居業，作《時鑒》一篇，刻石戒之。遣其酋入朝，授本州上佐。賜開錢三十萬。

淳化初，移知桂州。初，開在全州，有卒訟開，開即杖背黥面送闕下。有司言卒罪不及徒，召開下御史獄劾系，削二官，黜為復州團練副使，移滁州。復舊官，知環州。三年，移邠州。時調民輦送趨環、慶，己再運，民皆蕩析產業，轉運使復督後運，民數千人入州署號訴。開貽書轉運使曰：「開近離環州，知芻糧之數不增，大兵可支四年，今蠶農方作，再運半發，老幼疲弊，畜乘困竭，奈何又苦之？不罷，開即馳詣闕下，白於上前矣。」卒罷之。又知曹、邢二州。

真宗即位，加如京使，歸朝，命知代州。上言曰：

國家創業將四十年，陛下紹二聖之祚，精求至治。若守舊規，斯未盡善。能立新法，乃顯神機。

臣以益州稍靜，望陛下選賢能以鎮之，必須望重有威，即群小畏服。又西鄙今雖歸明，他日未可必保，茍有翻覆，須得人制御，若以契丹比議，為患更深。何者？契丹則君臣久定，蕃、漢久分，縱萌南顧之心，亦須自有思慮。西鄙積恨未泯，貪心不悛，其下猖狂，竟謀兇惡，侵漁未必知足，姑息未能感恩，望常預備之。以良將守其要害，以厚賜足其貪婪，以撫慰來其情，以寬假息其念。多命人使西入甘、涼，厚結其心，為我聲援，如有動靜，使其掩襲，令彼有後顧之憂，乃可制其輕動。今甲兵雖眾，不及太祖之時人人練習，謀臣猛將則又縣殊，是以比年西北屢遭侵擾，養育則月費甚廣，征戰則軍捷未聞。誠願訓練禁戢，使如往日行伍必求於勇敢，指顧無縱於後先，失律者悉誅，獲功者必賞。偏裨主將，不威嚴者去之。聽斷之暇，親臨殿庭，更召貔虎，使其擊刺馳驟，以彰神武之盛。

臣又以宰相、樞密，朝廷大臣，委之必無疑，用之必至當。銓總僚屬，評品職官，內則主管百司，外則分治四海。今京朝官則別置審官，供奉、殿直則別立三班，刑部不令詳斷，別立審刑，宣徽一司全同散地。大臣不獲親信，小臣乃謂至公。至如銀臺一司，舊屬樞密，近年改制，職掌甚多，加倍置人，事則依舊，別無利害，虛有變更。臣欲望停審官、三班，復委中書、樞密、宣徽院，銀臺司復歸樞密，審刑院復歸刑部，去其繁細，省其頭目。

又京府大都，萬方軌則，望仍舊貫，選委親賢。今皇族宗子悉多成長，但令優逸，無以試材，宜委之外藩，擇文武忠直之士，為左右贊弼之任。

又天下州縣官吏不均，或冗長至多，或歲年久闕。欲望縣四千戶已上選朝官知，三千戶已上選京官知。省去主簿，令縣尉兼領其事。自餘通判、監軍、巡檢、監臨使臣並酌量省減，免虛費於利祿，仍均濟於職官。

又人情貪競，時態輕浮，雖骨肉之至親，臨勢利而多變。同僚之內，多或不和，伺隙則致於傾危，患難則全無相救，仁義之風蕩然不復。欲望有頒告諭，各使改更，庶厚化原，永敦政本。

恭惟太祖神武，太宗聖文，光掩百王，威加萬國，無賢不用，無事不知。望陛下開豁聖懷，如天如海，可斷即斷，合行即行，愛惜忠直之臣，體察奸諛之黨。臣久塵著位，寢荷恩寵，辭狂理拙，唯聖明恕之！

開至州，葺城壘戰具，諸將多沮議不協。開謂其從子曰：「吾觀昂宿有光，雲多從北來犯境上，寇將至矣。吾聞師克在和，今諸將怨我，一旦寇至，必危我矣。」即求換郡，徙忻州刺史。及契丹犯邊，開上書，又請車駕觀兵河朔。四年，徙滄州，道病首瘍卒，年五十四。錄其子涉為三班奉職。

開善射，喜弈棋。有集十五卷。作《家戒》千餘言，刻石以訓諸子。性倜儻重義。在大名，嘗過酒肆飲，有士人在旁，辭貌稍異，開詢其名，則至自京師，以貧不克葬其親，聞王祐篤義，將丐之。問所費，曰：「二十萬足矣。」開即罄所有，得白金百餘兩，益錢數萬遣之。