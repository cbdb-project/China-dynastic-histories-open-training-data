明亮，富察氏，滿洲鑲黃旗人，都統廣成子，亦孝賢高皇后侄也。初以諸生尚履親王允祹女，為多羅額駙，授整儀尉。累遷鑾儀衛鑾儀使。乾隆三十年，授伊犁領隊大臣，從征烏什亂回。再移寧古塔副都統。從征緬甸，有功。

三十六年，兩金川為亂，命以護軍統領佐四川總督桂林出師。明年，桂林師出墨壟溝，敗績，明亮未以聞，上責其隱，奪職。旋授頭等侍衛銜，令從軍自效。時阿桂以參贊大臣代將，令明亮仍出墨壟溝，潛襲甲爾木，奪第一山梁。地高寒，不俟令引還，阿桂奏劾，降二等侍衛銜。復攻甲爾木，乘雪陟其中峰，克所築碉卡，授二等侍衛。尋攻真登梅列，斷賊糧道，遷頭等侍衛，加副都統銜。復自都恭進破噶察、丹嘉諸寨，與阿桂會於僧格宗。阿桂授副將軍，命明亮為領隊大臣。再進，自僧格宗渡河，東攻美諾，令侍衛德赫布等為前隊，明亮繼，逐賊至美都喇嘛寺，圍美諾，戰一晝夜，克之。小金川悉定。

進討大金川，溫福出西路，豐升額出北路，而阿桂出南路，明亮為參贊。三十八年正月，師次當噶爾拉山，亙二十餘里，賊築十四碉拒守。明亮攻克第五、第四兩碉。居數月，溫福師敗，僧格宗、美諾皆陷。從阿桂斂師退駐翁古爾壟，擢廣州將軍。十月，師再舉，阿桂出西路，授明亮定邊右副將軍，出南路，當一面。自思紐順河取得里、得木甲諸寨，襲破宅壟，復取僧格宗，與阿桂會美諾。小金川復定，賜御用黑狐冠。三十九年正月，與阿桂策定進軍道，明亮自巴旺、布拉克底土司進次馬奈。馬奈山峻險，河南有地曰斯第，為賊寨障。明亮夜攻馬奈，遣參贊大臣富德自駱駝溝出寨後夾攻，戰二日，克之。再進，次絨布寨。分兵授領隊大臣奎林，以皮船渡河，取斯第山梁木城二。再進攻卡卡角，其前地曰庾額特，山負河而立，危峰護其右，勢絕險，山腰徑隘，賊夾以巨碉。屢攻不能下，於其右築五碉衛餉道。攻穆穀諸寨，賊拒守益力，而奎林軍以乏水移駐深嘉卜。明亮詗得泉，使富德、奎林移軍就之。分道攻斯第，賊前後並至，斷我軍為數部，戰甚力，侍衛阿爾都陟險焚賊卡，乃破圍出。明亮策攻正地，深入不遇賊，慮阻險設伏，未即進。阿桂令改出北路，與參贊大臣舒常合軍攻宜喜，進克達爾圖山梁。賊築十八碉，迭戰克其十五，復自木克什進次帶石，東取穀爾提，西攻沙壩山，焚碉卡二百餘。賊據隘斷我軍道，別得道出。

四十年四月，阿桂令參贊大臣海蘭察助攻宜喜，分兵十餘道攻賊碉。明亮與海蘭察、舒常巡行督戰，克薩克薩谷山梁，達爾圖、得楞、沙壩山諸賊皆潰，並得日旁諸寨，授內大臣。再進克基木斯丹當噶山，海蘭察還佐阿桂。明亮軍進次扎烏古，攻碉未即下，令奎林以砲擊賊，破石真噶，北取瑯谷，移師駐其地。阿桂已克勒烏圍，進攻噶拉依，令明亮攻碾占。未即下，明亮疏請簡精銳佐阿桂並力出西路。上不謂然，詔切責，乃自瑯穀進攻納木迪。阿桂遣駐美諾兵千餘助明亮。明亮策賊守納木迪，扎烏古備必疏，遣奎林出間道襲破之。自日斯滿至阿爾古山梁，上下二十餘里，諸碉卡盡下，納木迪賊焚寨走。再進攻日斯滿先取得耳谷，斷賊後路；令和隆武等夾擊，大破賊，還攻碾占。碾占為乃當山巔，其北曰阿爾占，其南曰甲雜。明亮襲破阿爾占，夜督兵縋下峭壁，陟山梁，盡破諸碉寨，遂攻乃當，賊潰遁。圍甲雜，缺一面當水，賊走，師乘之，皆墮水死。阿桂軍臨噶拉依，明亮取獨松趨正地，降馬爾邦，令奎林等軍於巴布朗穀。督兵與阿桂軍會，偕阿桂疏報噶拉依圍合。四十一年春，命封一等襄勇伯，賜雙眼花翎。師克噶拉依，金川平。時議以成都將軍駐雅州總邊政，以授明亮。明亮以雅州地隘，請還駐成都，陳善後諸事，皆從之。夏，師還，上郊勞，賜銀幣、鞍馬。冬，復率諸土司入覲，命在軍機處行走。四十三年，改授四川提督。四十五年，復率諸土司入覲。

四十六年，甘肅撒拉爾回亂，攻蘭州。明亮將四川兵自鞏昌入甘肅，合軍討賊。上幸木蘭，覲行在，改授烏魯木齊都統。員外郎開泰罪譴，命永遠枷號；明亮徇協領富通請釋之，未以聞。四十八年，移伊犁將軍，而富通當引見，開泰懼失庇，投水死。事聞，上逮明亮詣京師，獄成，罪絞待決。四十九年，甘肅固原回復亂，大學士阿桂出視師，命釋明亮，賜藍翎侍衛從軍。亂定，授頭等侍衛。累遷鑲紅旗蒙古都統。五十五年，授刑部尚書。五十六年，出為黑龍江將軍。五十八年，移伊犁將軍。六十年，復入為正紅旗漢軍都統。坐在黑龍江令兵輸貂予賤值，奪職，留烏魯木齊自效。

貴州苗石柳鄧、湖北苗石三保等為亂，嘉慶元年，命明亮出佐湖南軍，授頭等侍衛，旋以副都統銜署廣州將軍。賊久據孝感，署湖廣總督永保討之未克，明亮將三千五百人以往，至潼川鋪，賊出戰，分兵伏黃金廟，攻賊壘，伏起，賊砲裂，斂入城。明亮令積柴城門外縱火，賊突出，皆墮壕，三日火始燼，城遂破，賜輕車都尉世職。攻鍾祥，得賊渠張家瑞等。戰於雙溝，屯呂堰，賊至，擊敗之。再進攻平隴，破養牛塘、剛息沖諸隘。圍石隆，奮戰，斬石柳鄧，獲其孥，封二等襄勇伯，賜雙眼花翎。

是時教匪起，延及四川、陜西、湖北三省，命明亮督兵赴四川，與總督宜綿合軍討賊。二年，明亮自永綏入四川，與宜綿軍合。轉戰，焚金峨寺，破重石子、香爐坪，克分水嶺、火石嶺諸卡。賊渠王三槐出戰，大破之，三槐中槍逸，賊死者萬餘人。復戰精忠寺，俘三槐母。襄陽賊渠姚之富、齊王氏等竄四川，與三槐及達州賊渠徐添德合，勢復張。之富等據開縣南天洞，明亮擊破之，逐賊，戰於大涼山。雲陽賊渠高名貴應賊，明亮與宜綿策擒名貴，殲其從。賊攻白帝城，明亮循江下宜昌，賊來犯，擊破之。逐賊至獨樹，會湖廣總督景安師至，合擊，逼賊入南漳山中。度賊且渡漢北入河南境，令總兵長春屯穀城為備；督兵出隆中，賊北走，擊之潰，賜紫韁。

賊屢敗，不能北渡，乃自房縣入陜西境。明亮逐賊，屢戰皆捷，先後殺六千餘人。賊走紫陽，明亮師次白沔峽，之富等與諸賊渠張漢潮、高均德分道竄走，明亮逐漢潮、均德入漢中。上責明亮不當置群盜而但逐漢潮、均德，奪爵及雙眼花翎、紫韁。之富等亦渡江與均德合走漢陰，其徒入城固、南鄭，乃奪職，逮詣京師。旋以軍事急，命留軍自效。督兵逐之富、齊王氏自山陽至鄖西，急擊之，之富、齊王氏皆投崖死，賜副都統銜、花翎。命捕治均德。

師進次西鄉，漢潮與諸賊渠詹世爵、李槐合萬餘人，自竹谿至平利、太平，明亮追及於池子山，戰，馘世爵、槐，而漢潮還走南鄉，復攻陷西鄉、石泉，命奪花翎。漢潮入河南境，攻盧氏，明亮赴援，漢潮復走陜西，攻五郎廳。四年，上授勒保經略大臣，授明亮副都統、參贊大臣，逐漢潮入漢中。勒保弟永保先以孝感、鍾祥剿賊無功坐譴，嫉明亮；至是起署陜西巡撫，與明亮不相能，漢潮往來奔竄，不以師應。上徵勒保還，命明亮代將，遷正紅旗漢軍都統。明亮劾永保軍久駐不進，永保言明亮有手札尼其移軍。上為奪明亮職，逮詣京師，明亮方追賊入子午谷，戰於張家坪，殲漢潮。師還，就逮，罪斬待決。

五年，上追錄前功，以領催詣湖北從陜甘總督松筠討賊，旋授藍翎侍衛、領隊大臣。敗賊石花街，遷二等侍衛。再敗賊斑竹園、遠安鎮，命以五品銜授宜昌鎮總兵。賊窺荊、襄，明亮與戰敗之。賊欲西走陜，明亮守七星關，賊復折而東，戰於朱家嘴，大破賊，進秩視三品。賊復入陜西境，明亮與巡撫倭什布合擊之，賊還南竄。上命赴四川討賊，明亮以陜西賊渠高二、馬五等將至竹谿，馳赴迎擊。上責明亮不即赴四川，復左授藍翎侍衛。明亮已擊破高二、馬五，復擢三等侍衛、領隊大臣。還師湖北，戰於壽陽坪，破賊渠徐添德，戰於獅子巖、佘家河，破賊渠茍文明，復授宜昌鎮總兵。時湖北賊漸定，上念明亮老，召還，授二等侍衛。

七年，自副都統外授烏魯木齊都統。三省教匪平，行賞，封一等男。九年，內授都統，遷兵部尚書。十年，進一等子。十四年，加太子少保，進三等伯。十五年，賜雙眼花翎，命協辦大學士。十六年，以輿夫聚博，上聞，不以實奏，左授副都統。十七年，出為西安將軍。十八年，內授都統、左都御史。十九年，復授兵部尚書、協辦大學士。二十二年，授武英殿大學士，進太子太保。二十四年，進三等侯。道光元年，致仕，食全俸。二年，卒，年八十七。宣宗親臨奠，賜陀羅經被。謚文襄，祀賢良祠。
