馮桂芬，字林一，號景亭，吳縣人。道光二十年一甲二名進士，授編修，充廣西鄉試正考官，丁母憂。服闋，文宗御極，用大臣薦召見。旋丁父憂，服甫闋而金陵陷。詔募貲團練於鄉，以克復松江府諸城功晉五品銜，擢右中允。赴京，期年告歸。同治元年，以治團功加四品銜。亂定，復以耆宿著書裨治加三品銜。

桂芬少工駢體文，中年後乃肆力古文辭。於書無所不窺，尤留意天文、地輿、兵刑、鹽鐵、河漕諸政。初佐某邑令治錢穀，以事不合拂衣去，入兩江總督陶澍幕。自未仕時已名重大江南北。及粵賊陷蘇州，避居上海。時大學士曾國藩治軍皖疆。蘇州士大夫推錢鼎銘持書乞援，陳滬城危狀，及用兵機宜，累數千言，其稿，桂芬所手創也。國藩讀之感動，乃遣李鴻章率師東下。既解滬上圍，進克蘇州，皆闢以為助。桂芬立會防局，調和中外雜處者。設廣方言館，求博通西學之才，儲以濟變。嘗從容為鴻章言吳人糧重之苦，往往因催科破家。會松江知府方傳書亦上書，謂：「江蘇自南宋籍沒諸王大臣田，官徵其租，延及元代，官田民田淆亂，租額浸淫入賦額，民既苦之；其後張士誠又盡攘諸豪田為官產，明太祖平吳，怒吳人附士誠，依田租私籍數定稅，乃重困。雍正、乾隆間，嘗再議減，然但及地丁。今儻乘民亂後覈減浮糧，疲民大悅，賊勢且益衰。」鴻章以聞。有詔減蘇、松、太米賦三之一，常、鎮十一，著為令。

桂芬性恬澹，服官僅十年，然家居遇事奮發，不避勞怨。凡濬河、建學、積穀諸舉，條議皆出其手。先後主講金陵、上海、蘇州諸書院，與後進論學，昕夕忘倦。精研書數，嘗以意造定向尺及反羅經，以步田繪圖。又以江南清丈用部頒五尺步弓，田多溢額，乃考會典定用舊行六尺步弓量舊田，新頒者量新漲沙田。著說文解字段注考證、弧矢算術細草圖解、西算新法直解、校邠廬抗議、顯志堂詩文集，都數十卷。同治十三年，卒。
