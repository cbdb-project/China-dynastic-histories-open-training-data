睿宗興獻皇帝祐杬，憲宗第四子。母邵貴妃。成化二十三年封興王。弘治四年建邸德安。已，改安陸。七年之籓，舟次龍江，有慈烏數萬繞舟，至黃州復然，人以為瑞。謝疏陳五事。孝宗嘉之，賜予異諸弟。

王嗜詩書，絕珍玩，不畜女樂，非公宴不設牲醴。楚俗尚巫覡而輕醫藥，乃選布良方，設藥餌以濟病者。長史張景明獻所著《六益》於王，賜之金帛，曰：「吾以此懸宮門矣。」邸旁有臺曰陽春，數與群臣賓從登臨賦詩。正德十四年薨，謚曰獻。

王薨二年而武宗崩，召王世子入嗣大統，是為世宗。禮臣毛澄等援漢定陶、宋濮王故事，考孝宗，改稱王為「皇叔父興獻大王」，王妃為「皇叔母」。帝命廷臣集議，未決。進士張璁上書請考興獻王，帝大悅。會母妃至自安陸，止通州不入。帝啟張太后，欲避天子位，奉母妃歸籓。群臣惶懼。太后命進王為興獻帝，妃為興獻后。璁更為《大禮或問》以進，而主事霍韜、桂萼，給事中熊浹議與璁合。帝因諭輔臣楊廷和、蔣冕、毛紀，帝、后加稱「皇」。廷和等合廷臣爭之，未決。嘉靖元年，禁中火，廷和及給事中鄧繼曾、朱鳴陽引五行五事，為廢禮之證。乃輟稱「皇」，加稱本生父興獻帝，尊園曰陵，黃屋監衛如制，設祠署安陸，歲時享祀，用十二籩豆，樂用八佾。帝心終未慊。三年加稱為本生皇考恭穆獻皇帝，興國太后為本生聖母章聖皇太后，建廟奉先殿西，曰觀德殿，祭如太廟。七月，諭去本生號。九月，詔稱孝宗皇伯考，稱獻皇帝曰皇考。

璁、萼等既驟貴，干進者爭以言禮希上意。百戶隨全、錄事錢子勳言獻皇帝宜遷葬天壽山。禮部尚書席書議：「高皇帝不遷祖陵，太宗不遷孝陵，蓋其慎也。小臣妄議山陵，宜罪。」工部尚書趙璜亦言不可。乃止。尊陵名曰顯陵。

明年，修《獻皇帝實錄》，建世廟於太廟左。六年，以觀德殿狹隘，改建崇先殿。七年，命璁等集《明倫大典》，成，加上尊謚曰恭睿淵仁寬穆純聖獻皇帝。親製《顯陵碑》，封松林山為純德山，從祀方澤，次五鎮，改安陸州為承天府。

十七年，通州同知豐坊請加尊皇考廟號，稱宗以配上帝。九月，加上尊謚知天守道洪德淵仁寬穆純聖恭儉敬文獻皇帝，廟號睿宗，祔太廟，位次武宗上。明堂大享，奉主配天，罷世廟之祭。四十四年，芝生世廟柱，復作玉芝官祀焉。穆宗立，乃罷明堂配享。
