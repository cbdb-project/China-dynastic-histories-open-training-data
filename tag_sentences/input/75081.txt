劉步蟾，侯官人。幼穎異，肄業福建船政學堂，卒業試第一。隸建威船，徼循南北洋資實練。同治十一年，會考閩、廣駕駛生，復冠其曹。自是巡歷海岸河港，所蒞輒用西法測量。臺灣地勢、番部風土尤諳習，為圖說甚晰。光緒改元，赴歐學槍砲、水雷諸技，還留福建，敘守備。以丁寶楨、李鴻章論薦，擢游擊，會辦北洋操防。十一年，赴德國購定遠艦。維時海軍初立，借才異地，西人實為管帶，步蟾副之。已而西人去，頗能舉其職。十四年，以參將赴歐領四快船歸，遷副將，賜號強勇巴圖魯，擢右翼總兵。

二十年，中日戰起，海軍浮泊大東溝。日艦至，督攝諸藝士御之，鏖戰三時許，沉敵艦三艘，運送銘軍八營，得以乘間登岸。論功，晉記名提督，易其勇號曰格洪額。明年，戰威海，中彈死。步蟾通西學，海軍規制多出其手。顧喜引用鄉人，視統帥丁汝昌蔑如也，時論責其不能和衷，致僨事。然華人明海戰術，步蟾為最先，雖敗挫，殺敵甚眾。上嘉其忠烈，詔優恤。

其左翼總兵林泰曾，亦籍侯官，同為船政學堂卒業生。管鎮遠，戰大東溝，發砲敏捷，士卒用命，撲救火彈甚力，機營砲位無少損，賜號霍春助巴圖魯。駛還威海，艦觸礁受傷，憤恨蹈海死。副將左翼中營游擊楊用霖、廣東大鵬協右營守備黃祖蓮並殉焉。優恤各如制。祖蓮等，忠義有傳。

戴宗騫，字孝侯，安徽壽州人。少以廩生治鄉團，捻酋苗沛霖數陷州，宗騫潛結各圩寨以攜貳其黨。同治初，謁李鴻章，上平捻十策，深器之，遂留參戎幕，積勛至知縣。十一年，治南運河堤工。時畿輔興水利，計臣慮餉詘，議裁兵。宗騫上書，略謂：「津沽為九河故道，漳、衛交匯，水菑衍溢。宜闢減河洩其勢，澌枝河分其漲，俾淮、練軍治之，則兵農合一，事半而功倍。」鴻章以其議上聞，遂命董其役，成稻田六萬餘畝。箸海上屯田志紀其事。

光緒六年，中俄失和，吳大澂被命佐吉林邊務，奏宗騫自隨。大澂兼攝屯政，宗騫為治道路，築砲臺，設江防，徙直、東流民，假予產業，分部護之。塞外灌莽千里，馬賊為民患，宗騫曰：「此屯政蠹也！」率將士步馳八九百里，獲渠率王林等駢誅之。又以緣邊荒墾，戶籍殘耗，客民渙居不相顧，因令屯聚一處，略仿內地保甲，杜絕奸宄。復設制造局、採金廠，行之期年，商民輻湊。大澂上其績狀，遷知府。

八年，徙防洋、蒲河兩海口。遭母憂歸，鴻章疏留，宗騫請終制，弗許。時興海軍，練水師，闢軍港，檄防威海。十三年，詣軍所，壁金線頂山，分鞏軍駐南岸，綏軍駐北岸。明年，建兩岸海臺各三，南曰趙北嘴、鹿角嘴、龍廟嘴，北曰北山嘴、黃泥崖、祭祀臺。後路分築陸臺四，南岸口較闊，更建日島地阱砲臺，屹然為東防重鎮。十七年，校閱海軍禮成，論功晉道員。威海地瘠，士氣衰，更斥貲立義塾，延名師，至是始聞謳誦聲。

二十年夏，日艦來攻，率師御之，傷其艦四艘，再至再敗之。既而旅順、大連相繼淪沒，威海勢益孤，電請北洋、山東益師，久弗應。其冬，連失文登、寧海。時宗騫守北岸，分統劉超佩守南岸，宗騫與約，寇至互相應。歲除，大風雪，戰橋頭集，綏軍大困，銳身救之出。

逾歲，日軍至，輒敗去，折而南。宗騫往援，而超佩蹌踉遁，三臺拱手讓敵，反訴巡撫李秉衡，誣宗騫背約。宗騫抗辯，願復三臺贖罪。乃募敢死士奪還二臺，唯龍廟嘴未復。日軍倏大集，二臺仍不守，宗騫退歸，登祭祀臺。所部卒譁變，宗騫佯弗省，行數武，槍齊發，材官追斬一人，眾散走。宗騫既登，乃無一從者。夜宿藥庫，丁汝昌詣籌戰守策，宗騫曰：「綏、鞏軍已西去，孤臺危棘，恐資敵。」汝昌令毀臺，強掖之下。宗騫念南北各有地阱臺，此其勢尚可為，乃詣劉公島就副將張德山。德山無戰守志，宗騫飲金死，威海師遂熸。鴻章以死事聞，詔優恤。復以秉衡請，贈太常寺卿。
