韓駒，字子蒼，仙井監人。少有文稱。政和初，以獻頌補假將仕郎，召試舍人院，賜進士出身，除秘書省正字。尋坐為蘇氏學，請監華州蒲城縣市易務。知洪州分寧縣。召為著作郎，校正御前文籍。駒言國家祠事，歲一百十有八，用樂者六十有二，舊撰樂章，辭多牴牾。於是詔三館士分撰親祠明堂、圓壇、方澤等樂曲五十餘章，多駒所作。

宣和五年，除秘書少監。六年，遷中書舍人兼修國史，入謝。上曰：「近年為制誥者，所褒必溢美，所貶必溢惡，豈王言之體。且《盤》、《誥》具在，寧若是乎？」駒對：「若止作制誥，則粗知文墨者皆可為，先帝置兩省，豈止使行文書而已。」上曰：「給事實掌封駁。」駒奏：「舍人亦許繳還詞頭。」上曰：「自今朝廷事有可論者，一切繳來。」尋兼權直學士院，制詞簡重，為時所推。未幾，復坐鄉黨曲學，以集英殿修撰提舉江州太平觀。

高宗即位，知江州。紹興五年，卒於撫州。進一官致仕，贈中奉大夫，與遺澤三人。駒嘗在許下從蘇轍學，評其詩似儲光羲。其後由宦者以進用，頗為識者所薄雲。子遜、游。
