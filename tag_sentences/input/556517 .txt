張儉，宛平人，性端愨，不事外飾。

統和十四年，舉進士第一，調雲州幕官。故事，車駕經行，長吏當有所獻。聖宗獵雲中，節度使進曰：「臣境無他產，惟幕僚張儉，一代之寶，願以為獻。」先是，上夢四人侍側，賜食人二口，至聞儉名，始悟。召見，睿止樸野；訪及世務，占奏三十餘事。由此顧遇特異，踐歷清畢，號稱明千。

開泰中，累遷同知樞密院事。太平五年，出為武定軍節度使，移鎮大同。六年，入為南院樞密使。帝方眷倚，參知政事吳叔達與儉不相能，帝怒，出叔達為康州刺史，拜儉左丞相，封韓王。帝不豫，受遺詔輔立太子，是為興宗，賜貞亮弘靖保義守節耆德功臣，拜太師、中書令，加尚父，徙王陳。

重熙五年，帝幸禮部貢院及親試進士，皆儉發之。進見不名，賜詩褒美。儉衣唯紬帛，食不重味，月俸有餘，周給親舊。

方冬，奏事便殿，帝見衣袍弊惡，密令近侍以火夾穿孔記之，屢見不易。帝問其故，儉對曰：「臣服此袍已三十年。」時尚奢靡，故以此徽諷喻之。上憐其清貧，令恣取內府物，儉奉詔持布三端而出，益見獎重。儉弟五人，上欲俱賜進士第，固辭。

有司獲盜八人，既戮之，乃獲正賊。家人訴冤，儉三乞申理。

上勃然曰：「卿欲朕償命耶！」儉曰：「八家老稚無告，少加存恤，使得收葬，足慰存沒矣。」乃從之。儉在相位二十餘年，裨益為多。

致政歸第，會宋書辭不如禮，上將親征。幸儉第，尚食先往具饌，卻之；進葵羹乾飯，帝食之美。徐問以策，儉極陳利害，且曰：「第遣一使間之，何必遠勞車駕？」上悅而止。復即其第賜宴，器玩悉與之。二十二年薨，年九十一，敕葬宛平縣。
