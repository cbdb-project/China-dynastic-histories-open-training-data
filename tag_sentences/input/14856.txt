尤袤，字延之，常州無錫人。少穎異，蔣偕、施坰呼為奇童。入太學，以詞賦冠多士，尋冠南宮。紹興十八年，擢進士第。嘗為泰興令，問民疾苦，皆曰：「邵伯鎮置頓，為金使經行也，使率不受而空厲民。漕司輸蒿秸，致一束數十金。二弊久莫之去。」乃力請臺閫奏免之。縣舊有外城，屢殘於寇，頹毀甚，袤即修築。已而金渝盟，陷揚州，獨泰興以有城得全。後因事至舊治，吏民羅拜曰：「此吾父母也。」為立生祠。

注江陰學官，需次七年，為讀書計。從臣以靖退薦，召除將作監簿。大宗正闕丞，人爭求之，陳俊卿曰：「當予不求者。」遂除袤。虞允文以史事過三館，問誰可為秘書丞者，僉以袤對，亟授之。張栻曰：「真秘書也。」兼國史院編修官、實錄院檢討官，遷著作郎兼太子侍讀。

先是，張栻說自閣門入西府，士論鼎沸，從臣因執奏而去者數十人，袤率三館上書諫，且不往見。後說留身密奏，於是梁克家罷相，袤與秘書少監陳騤各與郡。袤得台州，州五縣，有丁無產者輸二年丁稅，凡萬有三千家。前守趙汝愚修郡城工才什三，屬袤成之。袤按行前築，殊鹵莽，亟命更築，加高厚，數月而畢。明年大水，更築之，墉正直水沖，城賴以不沒。

會有毀袤者，上疑之，使人密察，民誦其善政不絕口，乃錄其《東湖》四詩歸奏。上讀而嘆賞，遂以文字受知。除淮東提舉常平，改江東。江東旱，單車行部，核一路常平米，通融有無，以之振貸。

朱熹知南康，講荒政，下五等戶租五斗以下悉蠲之，袤推行於諸郡，民無流殍。進直秘閣，遷江西漕兼知隆興府。屢請祠，進直敷文閣，改江東提刑。

梁克家薦袤及鄭僑以言事去國，久於外，當召，上可之。召對，言：「水旱之備惟常平、義倉，願預飭有司隨市價禁科抑，則人自樂輸，必易集事。」除吏部郎官、太子侍講，累遷樞密檢正兼左諭德。輸對，又申言民貧兵怨者甚切。

夏旱，詔求闕失，袤上封事，大略言：「天地之氣，宣通則和，壅遏則乖；人心舒暢則悅，抑鬱則憤。催科峻急而農民怨；關征苛察而商旅怨；差注留滯，而士大夫有失職之怨；廩給朘削，而士卒有不足之怨；奏讞不時報，百久繫囚者怨；幽枉不獲伸，而負累者怨；強暴殺人，多特貸命，使已死者怨；有司買納，不即酬價，負販者怨。人心抑鬱所以感傷天和者，豈特一事而已。方今救荒之策，莫急於勸分，輸納既多，朝廷吝於推賞。乞詔有司檢舉行之。」

高宗崩前一日，除太常少卿。自南渡來，恤禮散失，事出倉卒，上下罔措，每有討論，悉付之袤，斟酌損益，便於今而不戾於古。

當定廟號，袤與禮官定號「高宗」，洪邁獨請號「世祖」。袤率禮官顏師魯、鄭僑奏曰：「宗廟之制，祖有功，宗有德。藝祖規創大業，為宋太祖，太宗混一區夏，為宋太宗，自真宗至欽宗，聖聖相傳，廟制一定，萬世不易。在禮，子為父屈，示有尊也。太上親為徽宗子，子為祖而父為宗，失昭穆之序。議者不過以漢光武為比，光武以長沙王後，布衣崛起，不與哀、平相繼，其稱無嫌。太上中興，雖同光武，然實繼徽宗正統，以子繼父，非光武比。將來祔廟在徽宗下而稱祖，恐在天之靈有所不安。」詔群臣集議，袤復上議如初，邁論遂屈。詔從禮官議。眾論紛然。會禮部、太常寺亦同主「高宗」，謂本朝創業中興，皆在商丘，取「商高宗」，實為有證。始詔從初議。建議事堂，令皇太子參決庶務。袤時兼侍讀，乃獻書，以為：「儲副之位，止於侍膳問安，不交外事；撫軍監國，自漢至今，多出權宜。乞便懇辭以彰殿下之令德。」

臺臣乞定喪制，袤奏：「釋老之教，矯誣褻瀆，非所以嚴宮禁、崇幾筵，宜一切禁止。」靈駕將發引，忽定配享之議，洪邁請用呂頤浩、韓世忠、趙鼎、張俊。袤言：「祖宗典故，既祔然後議配享，今忽定於靈駕發引一日前，不集眾論，懼無以厭伏勛臣子孫之心。宜反復熟議，以俟論定。」奏入，詔未預議官詳議以聞，繼寢之，卒用四人者。時楊萬里亦謂張浚當配食，爭之不從，補外。進袤權禮部侍郎兼同修國史侍講，又兼直學士院。力辭，上聽免直院。

淳熙十四年，將有事於明堂，詔議升配，袤主紹興孫近、陳公輔之說，謂：「方在幾筵，不可配帝，且歷舉郊歲在喪服中者凡四，惟元祐明堂用呂大防請，升配神考，時去大祥止百餘日，且祖宗悉用以日易月之制，故升侑無嫌。今陛下行三年之喪，高宗雖已祔廟，百官猶未吉服，詎可近違紹興而遠法元祐升侑之禮？請俟喪畢議之。」詔可。

孝宗嘗論人才，袤奏曰：「近召趙汝愚，中外皆喜，如王蘭亦望收召。」上曰：「然。」一日論事久，上曰：「如卿才識，近世罕有。」次日語宰執曰：「尤袤甚好，前此無一人言之，何也？」兼權中書舍人，復詔兼直學士院，力辭，且薦陸游自代，上不許。時內禪議已定，猶未論大臣也。是日諭袤曰：「旦夕制冊甚多，非卿孰能為者，故處卿以文字之職。」袤乃拜命，內禪一時制冊，人服其雅正。

光宗即位，甫兩旬，開講筵，袤奏：「願謹初戒始，孜孜興念。」越數日，講筵又奏：「天下萬事失之於初，則後不可救。《書》曰：『慎厥終，惟其始。』」又歷舉唐太宗不私秦府舊人為戒。又五日講筵，復論官制，謂：「武臣諸司使八階為常調，橫行十三階為要官，遙郡五階為美職，正任六階為貴品，祖宗待邊境立功者。近年舊法頓壞，使被堅執銳者積功累勞，僅得一階；權要貴近之臣，優游而歷華要，舉行舊法。」姜特立以為議己，言者固以為周必大黨，遂與祠。

紹熙元年，起知婺州，改太平州，除煥章閣待制，召除給事中。既就職，即昌言曰：「老矣，無所補報。凡貴近營求內除小礙法制者，雖特旨令書請，有去而已，必不奉詔。」甫數日，中貴四人希賞，欲自正使轉橫行，袤繳奏者三，竟格不下。

兼侍講，入對，言：「願上謹天戒，下畏物情，內正一心，外正五事，澄神寡欲，保毓太和，虛己任賢，酬酢庶務。不在於勞精神、耗思慮、屑屑事為之末也。」

陳源除在京宮觀，耶律適嘿除承宣使，陸安轉遙郡，王成特補官，謝淵、李孝友賞轉官，吳元充、夏永壽遷秩，皆論駁之，上並聽納。

韓侂冑以武功大夫、和州防禦使用應辦賞直轉橫行，袤繳奏，謂：「正使有止法，可回授不可直轉。侂冑勛賢之後，不宜首壞國法，開攀援之門。」奏入，手詔令書行，袤復奏：「侂冑四年間已轉二十七年合轉之官，今又欲超授四階，復轉二十年之官，是朝廷官爵專徇侂冑之求，非所以為摩厲之具也。」命遂格。

上以疾，一再不省重華宮，袤上封事曰：「壽皇事高宗歷二十八年如一日，陛下所親見，今不待倦勤以宗社付陛下，當思所以不負其托，望勿憚一日之勤，以解都人之惑。」後數日，駕即過重華宮。

侍御史林大中以論事左遷，袤率左史樓鑰論奏，疏入，不報，皆封駁不書黃。耶律適嘿復以手除詔承宣使，一再繳奏，輒奉內批，特與書行。袤言：「天下者祖宗之天下，爵祿者祖宗之爵祿，壽皇以祖宗之天下傳陛下，安可私用祖宗爵祿而加於公議不允之人哉？」疏入，上震怒，裂去後奏，付前二奏出。袤以後奏不報，使吏收閣，命遂不行。

中宮謁家廟，官吏推賞者百七十有二人，袤力言其濫，乞痛裁節，上從之。嘗因登對，專論廢法用例之弊，至是復申言之。除禮部尚書。駕當詣重華宮，復以疾不出，率同列奏言：「壽皇有免到宮之命，願力請而往，庶幾可以慰釋群疑，增光孝治。」後三日，駕隨出，中外歡呼。

兼侍讀，上封事曰：「近年以來，給舍、臺諫論事，往往不行，如黃裳、鄭汝諧事遷延一月，如陳源者奉祠，人情固已驚愕，至姜特立召，尤為駭聞。向特立得志之時，昌言臺諫皆其門人，竊弄威福，一旦斥去，莫不誦陛下英斷。今遽召之，自古去小人甚難，譬除蔓草，猶且復生，況加封植乎？若以源、特立有勞，優以外任，或加錫繼，無所不可。彼其閑廢已久，含憤蓄怨，待此而發，儻復呼之，必將潛引黨類，力排異己，朝廷無由安靜。」

時上已屬疾，國事多舛，袤積憂成疾，請告，不報。疾篤乞致仕，又不服，遂卒，年七十。遺奏大略勸上以孝事兩宮，以勤康庶政，察邪佞，護善類。又口占遺書別政府。明年，轉正奉大夫致仕。贈金紫光祿大夫。

袤少從喻樗、汪應辰游。樗學於楊時，時，程頤高弟也。方乾道、淳熙間，程氏學稍振，忌之者目為道學，將攻之。袤在掖垣，首言：「夫道學者，堯、舜所以帝，禹、湯、武所以王，周公、孔、孟所以設教。近立此名，詆訾士君子，故臨財不茍得所謂廉介，安貧守分所謂恬退，擇言顧行所謂踐履，行己有恥所謂名節，皆目之為道學。此名一立，賢人君子欲自見於世，一舉足且入其中，俱無得免，此豈盛世所宜有？願徇名必責其實，聽言必觀其行，人才庶不壞於疑似。」孝宗曰：「道學豈不美之名，正恐假托為奸，使真偽相亂爾。待付出戒敕之。」袤死數年，侂冑擅國，於是禁錮道學，賢士大夫皆受其禍，識者以袤為知言。

嘗取孫綽《遂初賦》以自號，光宗書扁賜之。有《遂初小稿》六十卷、《內外制》三十卷。嘉定五年，謚文簡。子棐、概。孫煜，禮部尚書。
