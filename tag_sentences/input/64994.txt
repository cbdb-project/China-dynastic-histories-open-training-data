洪鈞，字文卿，江蘇吳縣人。同治七年一甲一名進士，授修撰。出督湖北學政，歷典陜西、山東鄉試。遷侍讀，視學江西。光緒七年，歷遷內閣學士。母老乞終養，嗣丁憂，服闋，起故官。出使俄德奧比四國大臣，晉兵部左侍郎。初，喀什噶爾續勘西邊界約，中國圖學未精，乏善本。鈞蒞俄，以俄人所訂中俄界圖紅線均與界約符，私慮英先發，乃譯成漢字備不虞。十六年，使成，攜之歸，命直總理各國事務衙門。

值帕米爾爭界事起，大理寺少卿延茂謂鈞所譯地圖畫蘇滿諸卡置界外，致邊事日棘，乃痛劾其貽誤狀，事下總署察覆。總署同列諸臣以鈞所譯圖，本以備考覈，非以為左證，且非專為中俄交涉而設，安得歸咎於此圖？事白，而言者猶未息。右庶子準良建議，帕地圖說紛紜，宜求精確。於是鈞等具疏論列，謂：「內府輿圖、一統志圖紀載漏略。總署歷辦此案，證以李鴻章譯寄英圖，與許景澄集成英、俄、德、法全圖，無大紕繆，而覈諸準良所奏，則歧異甚多。欽定西域圖志敘霍爾干諸地，則總結之曰屬喀什噶爾；敘喇楚勒、葉什勒庫勒諸地，則總結之曰屬喀什噶爾西境外：文義明顯。原奏乃謂：『其曰境外者，大小和卓木舊境外也。曰屬者，屬今喀什噶爾，為國家自闢之壤地也。』語近穿鑿。喀地正北、東北毗俄七河，正西倚俄費爾干，其西南錯居者帕也。後藏極西曰阿里，西北循雪山逕挪格爾、坎巨提，訖印度克什米爾，無待北涉帕地。設俄欲躡喀，英欲偪阿里，不患無路。原奏乃謂：『二國侵奪拔達克山、安集延而終莫得通。』斯於邊情不亦闇乎？中俄分界，起科布多、塔爾巴哈臺、伊犁，訖喀西南烏仔別里山口止，並自東北以達西南。原奏乃謂：『當日勘界，自俄屬薩馬乾而東，實以烏仔別里西口為界。今斷以東口，大乖情勢。』案各城約無薩馬乾地名，惟浩罕、安集延極西有薩馬爾干，明史作撒馬兒罕，久隸俄，與我疆無涉。當日勘界，並非自西而東，亦無東西二口之說，不知原奏何以傳訛若此？謹繪許景澄所寄地圖以進。」並陳扼守蔥嶺及爭蘇滿有礙約章狀。

先是坎巨提之役，彼此爭惎其間，我是以有退兵撤卡之舉，英乘隙而使阿富汗據蘇滿。至是，俄西隊出與阿戰，東隊且駸駸偪邊境。總署復具籌辦西南邊外本末以上。鈞附言：「自譯中俄界圖，知烏仔別里以南，東西橫亙，皆是帕地。喀約所謂中國界線，應介乎其間。今日俄人爭帕，早種因喀城定約之年。劉錦棠添設蘇卡，意在拓邊。無如喀約具在，成事難說。唯依界圖南北經度斜線，自烏仔別里徑南，尚可得帕地少半，尋按故址，已稍廓張。俄阿交閧，揣阿必潰。俟俄退兵，可與議界，當更與疆臣合力經營，爭得一分即獲一分之益。」上皆嘉納。十九年，卒，予優恤。

鈞嗜學，通經史，嘗譔元史釋文證補，取材域外，時論稱之。
