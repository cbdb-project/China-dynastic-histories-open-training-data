英宗宣仁聖烈高皇后，亳州蒙城人。曾祖瓊，祖繼勛，皆有勛王室，至節度使。母曹氏，慈聖光獻后姊也，故後少鞠宮中。時英宗亦在帝所，與後年同，仁宗謂慈聖，異日必以為配。既長，遂成昏濮邸。生神宗皇帝、岐王顥、嘉王頵、壽康公主。治平二年冊為皇后。

後弟內殿崇班士林，供奉久，帝欲遷其官，後謝曰：「士林獲升朝籍，份量已過，豈宜援先後家比？」辭之。神宗立，尊為皇太后，居寶慈宮。帝累欲為高氏營大第，後不許。久之，但斥望春門外隙地以賜，凡營繕百役費，悉出寶慈，不調大農一錢。

元豐八年，帝不豫，浸劇，宰執王珪等入問疾，乞立延安郡王為皇太子，太后權同聽政，帝頷之。珪等見太后簾下。後泣，撫王曰：「兒孝順，自官家服藥，未嘗去左右，書佛經以祈福，喜學書，已誦《論語》七卷，絕不好弄。」乃令王出簾外見珪等，珪等再拜謝且賀。是日降制，立為皇太子。初，岐、嘉二王日問起居，至是，令母輒入。又陰敕中人梁惟簡，使其妻制十歲兒一黃袍，懷以來，蓋密為踐阼倉卒備也。

哲宗嗣位，尊為太皇太后。驛召司馬光、呂公著，未至，迎問今日設施所宜先。未及條上，已散遣修京城役夫，減皇城覘卒，止禁庭工技，廢導洛司，出近侍尤亡狀者。戒中外毋苛斂，寬民間保戶馬。事由中旨，王珪等弗預知。又起文彥博於既老，遣使勞諸途，諭以復祖宗法度為先務，且令亟疏可用者。

從父遵裕坐西征失律抵罪，蔡確欲獻諛以固位，乞復其官。後曰：「遵裕靈武之役，塗炭百萬，先帝中夜得報，起環榻行，徹旦不能寐，聖情自是驚悸，馴致大故，禍由遵裕，得免刑誅，幸矣。先帝肉未冷，吾何敢顧私恩而違天下公議！」確悚心慄而止。

光、公著至，並命為相，使同心輔政，一時知名士匯進於廷。凡熙寧以來政事弗便者，次第罷之。於是以常平舊式改青苗，以嘉祐差役參募役，除市易之法，逭茶鹽之禁舉邊砦不毛之地以賜西戎，而宇內復安。契丹主戒其臣下，復勿生事於疆場，曰：「南朝盡行仁宗之政矣。」

蔡確坐《車蓋亭詩》謫嶺表，後謂大臣曰：「元豐之末，吾以今皇帝所書佛經出示人，是時惟王珪曾奏賀，遂定儲極。且以子繼父，有何間言？而確自謂有定策大功，妄扇事端，規為異時眩惑地。吾不忍明言，姑托訕上為名逐之耳。此宗社大計，奸邪怨謗所不暇恤也。」

廷試舉人，有司請循天聖故事，帝後皆御殿，後止之。又請受冊寶於文德，後曰：「母後當陽，非國家美事，況天子正衙，豈所當禦？就崇政足矣。」上元燈宴，後母當入觀，止之曰：「夫人登樓，上必加禮，是由吾故而越黃制，於心殊不安。」但令賜之燈燭，遂歲以為常。

侄公繪、公紀當轉觀察使，力遏之。帝請至再，僅遷一秩，終後之世不敢改。又以官冗當汰，詔損外氏恩四之一，以為宮掖先。臨政九年，朝廷清明，華夏綏定。

宋用臣等既被斥，祈神宗乳媼入言之，冀得復用。後見其來，曰：「汝來何為？得非為用臣等游說乎？且汝尚欲如曩日，求內降乾撓國政耶？若復爾，吾即斬汝。」媼大懼，不敢出一言。自是內降遂絕，力行故事，抑絕外家俬恩。文思院奉上之物，無問鉅細，終身不取其一。人以女中堯舜。

元祐八年九月，屬疾崩，年六十二。后二年，章惇、蔡卞、邢恕始造為不根之謗，皇太后、太妃力辨其誣，事乃已。語在恕傳。至高宗時，昭暴惇、卞、恕罪，褒錄后家，贈曹夫人為魏、魯國夫人，弟士遜、士林及公繪、公紀皆追王，擢從孫世則節度使。他受恩者，又十餘人云。