太祖淳欽皇后述律氏，諱平，小字月理朵。其先回鶻人糯思，生魏寧舍利，魏寧生慎思梅里，慎思生婆姑梅里，婆姑娶勻德恝王女，生後於契丹右大部。婆姑名月碗，仕遙輦氏為阿扎割只。

後簡重果斷，有雄略。嘗至遼、土二河之會，有女子乘青牛車，倉卒避路，忽不見。未幾，童謠曰：「青牛嫗，曾避路。」

蓋諺謂地祗為青牛嫗云。

太祖即位，群臣上尊號曰地皇后。神冊元年，大冊，加號應天大明地皇后。行兵御眾，後嘗與謀。太祖嘗渡磧擊黨項，黃頭、臭泊二室韋乘虛襲之；後知，勒兵以待，奮擊，大破之，名震諸夷。

時晉王李存勖欲結援，以叔母事後。幽州劉守光遣韓延徽求援，不拜，太祖怒，留之，使牧馬。後曰：「守節不屈，賢者也。宜禮用之。」太祖乃召延徽與語，大悅，以為謀主。吳主李嚈獻猛火油，以水沃之愈熾。太祖選三萬騎以攻幽州。後曰：「豈有試油而攻人國者？」指帳前樹曰：「無皮可以生乎？」

太祖曰：「不可。」後曰：「幽州之有土有民，亦猶是耳。吾以三千騎掠其四野，不過數年，困而歸我矣，何必為此？萬一不勝，為中國笑，吾部落不亦解體乎！」其平渤海，後與有謀。

太祖崩，後稱制，攝軍國事。及葬，欲以身殉，親戚百官力諫，因斷右腕納於柩。太宗即位，尊為皇太后。會同初，上尊號曰廣德至仁昭烈崇簡應天皇太后。初，太祖嘗謂太宗必興我家，後欲令皇太子倍避之，太祖冊倍為東丹王。太祖崩，太宗立，東丹王避之唐。太后常屬意於少子李胡。太宗崩，世宗即位於鎮陽，太后怒，遣李胡以兵逆擊。李胡敗，太后親率師遇於潢河之橫渡。賴耶律屋質諫，罷兵。遷太后於祖州。

應歷三年崩，年七十五，袝祖陵，謚曰貞烈。重熙二十一年，更今謚。
