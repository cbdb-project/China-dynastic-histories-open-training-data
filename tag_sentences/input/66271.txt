馮勝，定遠人。初名國勝，又名宗異，最後名勝。生時黑氣滿室，經日不散。及長，雄勇多智略，與兄國用俱喜讀書，通兵法，元末結寨自保。太祖略地至妙山，國用偕勝來歸，甚見親信。太祖嘗從容詢天下大計，國用對曰：「金陵龍蟠虎踞，帝王之都，先拔之以為根本。然後四出征伐，倡仁義，收人心，勿貪子女玉帛，天下不足定也。」太祖大悅，俾居幕府，從克滁、和，戰三叉河、板門寨、雞籠山，皆有功。從渡江，取太平，遂命國用典親兵，委以心腹。太祖既擒陳野先，釋之，令招其部曲。國用策其必叛，不如弗遣。尋果叛，為其下所殺，其從子兆先復擁眾屯方山。蠻子海牙扼采石，國用與諸將攻破海牙水寨，又破擒兆先，盡降其眾三萬餘人。眾疑懼，太祖擇驍勇者五百人為親軍，宿衛帳中。悉屏舊人，獨留國用侍榻側，五百人者始安。即命國用將之，以攻集慶，爭效死先登。與諸將下鎮江、丹陽、寧國、泰興、宜興，從征金華，攻紹興，累擢親軍都指揮使。卒於軍，年三十六。太祖哭之慟。洪武三年追封郢國公，肖像功臣廟，位第八。

國用之卒，子誠幼，勝先已積功為元帥，遂命襲兄職，典親軍。

陳友諒逼龍灣。太祖禦之，戰石灰山。勝攻其中堅，大破之，又追究破之采石，遂復太平。從征友諒，破安慶水寨，長驅至江州，走友諒。進親軍都護。從解安豐圍，遷同知樞密院事。從戰鄱陽，下武昌，克廬州，移兵取江西諸路。與諸將收淮東，克海安壩，取泰州。徐達圍高郵未下，還師援宜興，以勝督軍。高郵守將詐降，勝令指揮康泰帥數百人先入城，敵閉門盡殺之。太祖怒，召勝決大杖十，令步詣高郵。勝慚憤，攻甚力。達亦自宜興還，益兵攻克之，遂取淮安。安豐破，擒吳將呂珍於舊館。下湖州，克平江，功次平章常遇春，再遷右都督。從大將軍達北征，下山東諸州郡。

洪武元年兼太子右詹事。坐小法貶一官，為都督同知。引兵溯河，取汴、洛，下陜州，趨潼關。守將宵遁，遂奪關，取華州。還汴，謁帝行在。授征虜右副將軍，留守汴梁。尋從大將軍征山西，由武陟取懷慶，踰太行，克碗子城，取澤、潞，擒元右丞賈成於猗氏。克平陽、絳州，擒元左丞田保保等，獲將士五百餘人。帝悅，詔右副將軍勝居常遇春下，偏將軍湯和居勝下，偏將軍楊璟居和下。

二年渡河趨陜西，克鳳翔。遂渡隴，取鞏昌，進逼臨洮，降李思齊。還從大將軍圍慶陽。擴廓遣將攻原州，為慶陽聲援。勝扼驛馬關敗其將，遂克慶陽，執張良臣。陜西悉平。

九月，帝召大將軍還，命勝駐慶陽，節制諸軍。勝以關陜既定，輒引兵還。帝怒，切責之。念其功大，赦勿治。而賞賚金幣，不能半大將軍。

明年正月復以右副將軍同大將軍出西安，搗定西，破擴廓帖木兒，獲士馬數萬。分兵自徽州南出一百八渡，徇略陽，擒元平章蔡琳，遂入沔州。遣別將自連雲棧取興元，移兵吐番，徵哨極於西北。凱旋，論功授開國輔運推誠宣力武臣、特進榮祿大夫、右柱國、同參軍國事，封宋國公，食祿三千石，予世券。誥詞謂勝兄弟親同骨肉，十餘年間，除肘腑之患，建爪牙之功，平定中原，佐成混一。所以稱揚之者甚至。五年，以勝宣力四方，與魏國公達、曹國公文忠各賜彤弓。

擴廓在和林，數擾邊。帝患之，大發兵三道出塞。命勝為征西將軍，帥副將軍陳德、傅友德等出西道，取甘肅。至蘭州，友德以驍騎前驅，再敗元兵，勝復敗之掃林山。至甘肅，元將上都驢迎降。至亦集乃路，守將卜顏帖木兒亦降。次別篤山，岐王朵兒只班遁去，追獲其平章長加奴等二十七人及馬駝牛羊十餘萬。是役也，大將軍達軍不利，左副將軍文忠殺傷相當，獨勝斬獲甚眾，全師而還。會有言其私匿駝馬者，賞不行。自後數出練兵臨清、北平，出大同征元遺眾，鎮陜西及河南。冊其女為周王妃。

久之，大將軍達、左副將軍文忠皆卒，而元太尉納哈出擁眾數十萬屯金山，數為遼東邊害。二十年命勝為征虜大將軍，穎國公傅友德、永昌侯藍玉為左右副將軍，帥南雄侯趙庸等以步騎二十萬征之。鄭國公常茂、曹國公李景隆、申國公鄧鎮等皆從。帝復遣故所獲納哈出部將乃剌吾者奉璽書往諭降。勝出松亭關，分築大寧、寬河、會州、富峪四城。駐大寧踰兩月，留兵五萬守之，而以全師壓金山。納哈出見乃剌吾驚曰：「爾尚存乎！」乃剌吾述帝恩德。納哈出喜，遣其左丞、探馬赤等獻馬，且覘勝軍。勝已深入，逾金山，至女直苦屯，降納哈出之將全國公觀童。大軍奄至，納哈出度不敵，因乃剌吾請降。勝使藍玉輕騎受之。玉飲納哈出酒，歡甚，解衣衣之。納哈出不肯服，顧左右咄咄語，謀遁去。勝之婿常茂在坐，遽起砍其臂。都督耿忠擁以見勝。納哈出將士妻子十餘萬屯松花河，聞納哈出傷，驚潰。勝遣觀童諭之乃降，得所部二十餘萬人，牛羊馬駝輜重互百餘里。還至亦迷河，復收其殘卒二萬餘、車馬五萬。而都督濮英殿後，為敵所殺。師還，以捷聞，並奏常茂激變狀，盡將降眾二十萬人入關。帝大悅，使使者迎勞勝等，械繫茂。會有言勝多匿良馬，使閽者行酒於納哈出之妻求大珠異寶，王子死二日強娶其女，失降附心，又失濮英三千騎，而茂亦訐勝過。帝怒，收勝大將軍印，命就第鳳陽，奉朝請，諸將士亦無賞。勝自是不復將大兵矣。

二十一年奉詔調東昌番兵征曲靖。番兵中道叛，勝鎮永寧撫安之。二十五年命籍太原、平陽民為軍，立衛屯田。皇太孫立，加太子太師，偕潁國公友德練軍山西、河南，諸公、侯皆聽節制。

時詔列勛臣望重者八人，勝居第三。太祖春秋高，多猜忌。勝功最多，數以細故失帝意。藍玉誅之月，召還京。踰二年，賜死，諸子皆不得嗣。而國用子誠積戰功雲南，累官至右軍左都督。
