聖宗文武大孝宣皇帝，諱隆緒，小字文殊奴。景宗皇帝長子，母曰睿智皇后蕭氏。帝幼喜書翰，十歲能詩。既長，精射法，曉音律，好繪畫。

乾亨二年，封梁王。

四年秋九月壬子，景宗崩。癸丑，即皇帝位於柩前，時年十二。皇后奉遣詔攝政，詔諭諸道。

冬十月己未朔，帝始臨朝。辛酉，群臣上尊號曰昭聖皇帝，尊皇后為皇太后，大赦。以南院大王勃古哲總領山西諸州事，北院大王、於越休哥為南面行軍都統，奚王和朔奴副之，同政事門下平章事蕭道寧領本部軍駐南京。乙丑，如顯州。

十一月甲午，置乾州。

十二月戊午朔，耶律速撒討阻卜。辛酉，南京留守荊王道隱奏宋遣使獻犀帶請和，詔以無書卻之。甲子，撻刺干乃萬十醉言宮掖事，法當死，杖而釋之。辛未，西南面招討使秦王韓匡嗣薨。癸酉，奉大行皇帝宮于菆塗殿。庚辰，省置中臺省官。

統和元年春正月戊午朔，以大行在殯，不受朝。乙丑，奉遺詔，召先帝庶兄質睦於菆塗殿前，復封寧王。加宰相室昉、宣徽使普領等恩。丙寅，荊王道隱有疾，詔遣使存問。是日，皇太后幸其邸視疾。戊辰，以烏隈烏骨里部療節度使耶律章瓦同政事門下平章事。甲戌，荊王道隱薨，輟朝三日，追封晉王，遣使撫慰其家。丙子，以於越休哥為南京留守，仍賜南面行營總管印綬，總邊事。渤海撻馬解里以受先帝厚恩，乞殉葬，詔不許，賜物以旌之。戊寅，遣使賜於越休哥及奚王籌寧、統軍使頗德等湯藥。命懇篤持送休哥不車膀，以諭燕民。辛巳，速撒獻阻僕俘。午，涿州刺史安吉奏宋築城河北，詔留守於越休哥撓之，勿令就功。趙妃及公主胡骨典、奚王籌寧、宰相安寧、北大王普奴宇、惕隱屈烈、吳王稍、宇王只沒與橫帳、國舅、契丹、漢官等並進助山陵費。癸未，齊國公主率內外命婦進物如之。甲申，西南面招討使直德威奏黨十五部侵邊，以兵擊破之。乙酉，以速撒破阻卜，下詔褒美；仍諭與大漢討黨項諸部。

丁亥，樞密使兼政事令室昉以年老請解兼職，詔不允。

二月戊子朔，禁所在官吏軍民不得無故聚眾私語及冒禁夜行，違者坐之。己丑，南京奏，聞宋多聚糧邊境及宋主將如臺山，詔休哥嚴為之備。甲午，葬景宗皇帝於乾陵，以近幸朗、掌飲伶人撻魯為殉。上與皇太后因為書附上大行。丙申，皇太后詣陵置奠，命繪近臣於御容殿，賜山陵工人物有差。庚子，以先帝遺物賜皇族及近臣。辛丑，南京統軍使耶律善補奏宋邊七十餘村來附，詔撫存之。乙巳，以御容殿為玉殿，酒穀為聖穀。速撒奏討黨項捷，遣使慰勞。戊申，以惕隱化哥為北院大王，解領為南府宰相。辛亥，幸聖山，遂謁三陵。甲寅，以皇女長壽公主下嫁國舅宰相蕭婆項之子吳留。

三月戊午，天德軍節度使頹刺父子戰歿，以其弟涅離襲爵。

己未，次獨山。遣使賞西南面有功將士。辛酉，以大父帳太尉耶律曷魯宇為惕隱。甲子，駐蹕遼河之平澱。辛巳，以國舅、同平章事蕭道寧為遼興節度使，仍賜號忠亮佐理功臣。壬午，以青牛白馬祭天地。

夏四月丙戌朔，幸東京。以樞密副使耶律末只兼侍中，為東京留守。庚寅，謁太祖廟。癸巳，詔賜物命婦寡居者。丙申，南幸。辛丑，謁三陵，以東京所進物分賜陵寢官吏。復詔賜西南路招討使大漢劍，不用命者得專殺。壬寅，致享於凝神殿。

癸卯，謁乾陵。乙巳，遣人以酒脯祭平章耶律河陽墓。庚戌，幸夫人烏骨里第，謁太祖御容，禮畢，幸公主胡古典第飲，賜與甚厚。壬子，大臣以在詬預政，宜有尊號，請下有司詳定冊禮。詔樞密院諭沿邊節將，至行禮日，止遣子弟奉表稱賀，恐失邊備。樞密請詔北府司徒頗德譯南京所進律文，從之。遂如徽州。如耶律慶朗為信州節度使。

五月丙辰朔，國舅、政事門下閏章事蕭道寧以皇太后慶壽，請歸父母家行禮，而齊國公主及命婦、群臣各進物。設寓，賜國舅帳耆年物有差。壬戌，西南路招討請益兵討西突厥諸部，詔北王府耶律蒲奴寧以敵畢、迭烈二部兵赴之。癸亥以於越休哥在南院過用吏人，詔南大王毋相循襲。庚午，耶律善補招亡入宋者，得千餘戶歸國，詔令撫慰。辛未，次永州，祭王子藥師奴墓。乙亥，詔近臣議皇太后上尊號冊禮，樞密使韓德度以後漢太后監朝故事草定上之。丙子，以青牛白馬祭天地。戊寅，幸木葉山。西南路招討使大漢奏，近遣拽刺跋刺哥諭黨項諸部，來者甚眾，下詔褒美。

六月乙酉朔，詔有司，冊皇太后日給三品以上法服，三品以下用大射柳之服。西南路招討使使奏黨項酋長執夷離堇子隈引等乞內附，詔撫納之，仍察其誠偽，謹邊備。丙戌，還上京。

己丑，有司奏，同政事門下平章事、駙馬都尉盧俊與公主不協，詔離之，遂出俊為興國軍節度使。辛卯，有事於太廟。甲午，上率群臣上皇太后尊號曰承天皇太后，群臣上皇帝尊號曰天輔皇帝，大赦，改元統和。丁未，覃恩中外，文武官各進爵一級。

以樞密副使耶律斜軫守司徒。

秋七月甲寅朔，皇太后聽政。乙卯，上親錄囚。五子司徒婁國坐稱疾不山陵，笞二十。辛酉，行再生禮癸酉，臨潢尹哀袞進飲饌。上與諸王分朋擊鞠。丙子，韓德威遣詳穩轄馬上破黨項俘獲數，並送夷離堇之子來獻。辛巳，賞西南面有功將士。

八月戊子，上西巡。己丑，謁祖陵。辛卯，皇太后祭楚國王蕭思溫墓。癸巳，上與皇太后謁懷陵，遂幸懷州。甲午，上與斜軫於太后前易弓矢鞍馬，約以為友。己亥，獵赤山，遣使薦熊肪、鹿脯於乾陵之神殿。以政事令孫楨無子，詔國舅小翁帳郎君桃隈為之後。乙巳，詔於越休哥提點元城。壬子，韓德威表請伐黨項之復叛者，詔許之；仍發別部兵數千以助之。

九月癸丑朔，以東京、平州旱、蝗，詔振之。乙卯，謁永興、長寧、郭睦三宮。丙辰，南京留守奏，秋霖豁稼，請權停關征，以通山西糶易，從之。庚申，謁宣簡皇帝廟。辛酉，幸祖州，謁祖陵。壬戌，還上京。辛未，有司請以帝生日為千齡節，從之。皇太后言故於越屋只有傅導功，宜錄其子孫；遂命其子泮泱為林牙。丙子，如老翁川。

冬十月癸未朔，天奏老人星見。戊子，以公主淑哥下嫁國舅詳穩照姑。癸巳，速撒奏敵烈部及叛蕃來降，悉復故地。乙未，以燕京留守於霸占休哥言，每歲諸節度使貢獻，如契丹官例，止進鞍馬，從之。丁酉，以吳王稍為上京留守，行臨潢尹事。上將征高麗，親閱東京留守耶律末只所部馬。丙午，命宣微使兼侍中蒲領、林牙肯德等將兵東討，賜旗鼓及銀符。

十一月壬子朔，觀漁撻馬濼。癸丑，應州奏，獲宋諜者，言宋除道五臺山，將入靈丘界。詔諜者及居停人並磔於市，庚辰，上與皇太后祭乾陵，下詔諭三京左右相、左右平章事、副留守判官、諸道節度使判官、諸軍事判官、錄事參軍等，當執公方，毋得阿順。諸縣令佐如遇州官及朝使非理徵求，毋或畏徇。恆加採聽，以為殿最。民間有父母在，別籍異居者，聽鄰里覺察，坐之。有孝於父母，三世同居者，旌其門閭。

十二月壬竿朔，謁凝神殿，遣使分祭諸陵，賜守殿官屬酒。

是日，幸顯州。丁亥，以顯州歲貢綾錦分賜左右。甲午，東幸。

己亥，皇太後觀漁於玉盆灣。辛丑，觀漁於浚淵。甲辰，敕諸刑闢已結正決遣而有冤者，聽詣臺訴。是夕，然萬魚燈於雙溪。

戊申，千齡節，祭日月，禮畢，百僚稱賀。

二年春正月甲子，如長濼。

二月癸巳，國舅帳彰德軍節度使蕭闥覽來朝。甲午，賜將軍耶律敵不春衣、束帶。丙申，東路行軍、宣微使耶律蒲寧奏討女直捷，遣使執手獎諭。庚子，朝皇太后，太后因從觀獵於鐃樂川。乙巳，五國烏隈於厥節度使耶律隗塵以所轄諸部難治，乞賜詔給劍，便宜行事，從之。丙午，上與諸王大臣較射。丁未，韓德威以征黨項回，遂襲河東，獻所俘，賜詔褒美。

三月乙卯，劃離部請今後詳穩止從本部選授為宜，上曰：「諸部官惟在得人，豈得定以所部為限。」不允。贈故同平章事趙延煦兼侍中。

夏四月丁亥，宣徽使、同平章事耶律普寧、都監蕭勤德獻征女直捷，授普寧兼政事令，勤德神武衛大將軍，各賜金器諸物。庚寅，皇太后臨決滯獄。辛卯，祭風件。壬辰，以宣徽南院劉承規為承德軍節度使，崇德宮都部署、保義軍節度使張德筠為宣徽北院使。

五月乙卯，祠木葉山。丁丑，駐蹕沿柳湖。

六月巳卯朔，皇太后決獄，至月終。秋七月癸丑，皇太后行再生禮。

八月辛卯，東京留守兼侍中耶律末只奏，女直術不直、賽裡等八族乞舉眾內附，詔納之。

九月戊申朔，駐蹕土河。辛未，以景宗忌日，詔諸道京鎮遣官行香飯僧。

冬十月丁丑朔，以歸化州刺史耶律普寧為彰德軍節度使，右武衛大將軍韓倬為彰國軍節度使兼侍衛親軍兵馬都指揮使。

十一月壬子，以樞密直學士、％給事中鄭嘏為儒州刺史。

是月，速撒等討阻卜，殺其酋長撻刺幹。

十二月辛丑，以翰林學士承旨馬得臣為宣政殿學士，耶律頗德南京統軍使，耶律瑤升大內惕隱，大仁東京中臺省右平章事。

三年春正月丙竿朔，如長濼。丁巳，以翰林學士邢抱樸為尚書、禮部侍郎、知制誥，左拾遺知制誥劉景、吏部郎中知制誥牛藏用並政事舍人。

二月丙子朔，以牛藏用知樞密直學士。

三月乙巳朔，樞密奏契丹諸役戶多困乏，請以富戶代之。

上因閱諸療籍，涅刺、烏隈二部戶少而役重，並量免之。

夏四月乙亥朔，祠木葉山。壬午，以鳳州刺史趙匡符為保靜軍節度使。癸未，以左監門衛大將軍王庭勖為奉先軍節度使，彰武軍節度使韓德凝為崇義軍節度使。

五月壬子，還上京。癸酉，以國舅蕭道寧同平章事、知瀋州軍州事。

六月甲戌朔，如柏坡。皇太后親決滯獄。乙亥，以歸義軍節度使王希嚴為興國軍節度使。

秋七月甲辰朔，詔諸道繕甲兵，以備東征高麗。甲寅，東幸。甲子，遣郎君班哀賜秦王韓匡嗣葬物。丙寅，駐蹕土河。以暴漲，命造船橋，明日乘步輦出聽政。老人星見。丁卯，遣使閱東京諸軍兵器及東征道路。以平章事蕭道寧為昭德軍節度使，武定軍節度使、守司空兼政事令郭襲為天平軍節度使，大同軍節度使、守太子太師兼政事令劉延構為義成軍節度使，贈尚父秦王韓匡嗣尚書令。

八月癸酉朔，以遼澤沮洳，罷征高麗。命樞密使耶律斜軫為都統，駙馬都尉蕭懇德為監軍，以兵討女直。丁丑，次稿城。

庚辰，至顯州，謁凝神殿。辛巳，幸乾州，觀新宮。癸未，謁乾陵。甲申，命南、北面臣僚分巡山陵林木，及令乾、顯二州上所部里社之數。丙戌，北皮室詳穩進勇敢士七人。戊子，故南院大王諧領已里婉妻蕭氏奏夫死不能葬，詔有司助之。庚寅，東征都統所奏路尚陷濘，未可進討，詔俟澤涸深入。癸巳，皇太后謁顯陵。庚大，謁乾陵。辛丑，西幸。

閏九月癸酉，命邢抱樸勾檢顯陵。丙子，行次海上。庚辰，重九，駱駝山登高，賜群臣菊花酒。辛巳，詔諭東征將師，乘水涸進討。丙申，女直宰相術不裏來貢。戊戌，駐蹕東古山。

巳亥，速撒奏術不姑諸部至近澱，夷離堇易魯姑請行俘掠，上曰：「諸部於國無惡，保故俘掠，徒生事耳。」不允。

冬十一月甲戌，詔吳王領秦王韓匡嗣葬祭事。丁丑，詔以東北路兵馬監軍妻婆底裡存撫邊民。戊寅，賜公主胡骨典葬夫金帛、工匠。辛卯，以韓德讓兼政事令。癸巳，禁行在市易布帛不中尺度者。丙申，東征女直，都統蕭闥覽、菩薩奴以行軍所經地里、物產來上。

卷十一本紀第十一　聖宗二

聖宗二

四年春正月甲戌，觀漁土河。林牙耶律謀魯姑、彰德軍節度使蕭闥覽上東征俘獲，賜詔獎諭。丙子，樞使耶律斜軫、林雅勤德等上討女直所獲生口十餘萬、馬二十餘萬及諸物。

己卯，朝皇太后。決滯訟。壬午，樞密使斜軫、林雅勤德、謀魯姑、節度使闥覽、統軍使室羅、侍中抹只、奚王府監軍迪烈與安吉等克女直還煙，遣近侍泥里吉詔旌其功，仍執手撫諭，賜酒果勞之。甲午，幸長濼。

二月壬寅，以四番都軍李繼忠為檢校司徒、上柱國。癸卯，西夏李繼造叛宋來降，以為定難軍節度使、銀夏綏宥等州觀察鼾等使、特進檢校太師、都督夏州諸軍事。西番酋帥瓦泥乞移為保大軍節度使、鄜坊等州觀察處置等使。甲寅，耶律斜軫、蕭闥覽、謀魯姑等族師來朝，行飲至之禮，賞齎有差。丙寅，行次裊里井。

三月甲戌，於越休哥奏宋遣曹彬、崔彥進、米信由雄州道，田重進飛道，潘美、楊繼業雁門道來侵，岐溝、涿州、固安、新城皆陷。詔宣徽使蒲領馳赴燕南，與休哥議軍事；分遣使者徵諸療兵益休哥以擊之；復遣東京留守耶律抹只以大軍繼進，賜劍專殺。乙亥，以親征告陵廟、山川。丙子，統軍使耶律頗德敗宋軍於固安，休哥絕其糧餉，擒將吏，獲馬牛、器仗甚眾。

庚辰，寰州刺趙彥章以城叛，附於宋。辛巳，宋兵入涿州。順義軍節度副使趙希贊以朔州叛，附於宋。時上與皇太后駐兵駝較口，良徵兵馬以為應援。壬午，詔林牙勤德以兵守平州之海岸以備宋。仍報平州節度使迪裡姑，若勤德未至，遣人趣行；馬乏則括民馬；鎧甲闕，則取於顯州之甲坊。癸未，遼軍與宋田重進戰於飛狐，不利，冀州防禦使大鵬翼、康州刺史馬贇、馬軍指揮使何萬通陷焉。丁亥，以北院樞使耶律斜軫為山西兵馬都統，以北宣微使蒲領為南征都統，以副於越休哥。彰國軍節度使艾正、觀察判官宋雄以應州叛，附於宋。庚寅，遣飛龍使亞刺、文班吏亞達哥閱馬以給先發諸軍，詔駙馬都尉蕭繼遠領之。辛卯，武定軍馬步軍都指揮使、郢州防禦使呂行德、副都指揮使張繼從、馬軍都指揮使劉知進等以飛狐叛，附於宋。

癸巳，賜林牙謀魯姑旗鼓四、劍一，率禁軍之驍銳者南助休哥。

丙申，步軍都軍使穆超以靈丘叛，附於宋。詔遣使賜樞密使斜軫密旨及彰國軍節度使杓贇印以趣征討。

夏四月己亥朔，次南京北郊。庚子，惕隱瑤升、西南面招討使韓德威以捷。辛丑，宋潘美陷雲州。壬寅，遣抹只、謀魯姑、勤德等領偏師以助休哥，仍賜旗鼓、杓贇印撫諭將校。癸卯，休哥復以捷報，上以酒脯祭天地，率群臣賀於皇太后。詔勤德還軍。丙午，頗備上所獲鎧仗數。戊申，監軍、宣徽使蒲領奏敵軍引退，而奚王籌寧、北大王蒲奴寧、統軍使頗德等以兵追躡，皆勝之。遺敞史勤德持詔褒美，及詔侍中抹只統諸軍赴行在所。頻不部節度使和盧睹、黃皮室詳穩解裏等各上所獲兵甲。又詔兩部突騎蔚州，以助闥覽。橫帳郎君老君奴率諸郎君巡徼居庸之北。將軍化哥統平州兵馬，橫帳郎君奴哥為黃皮室都監，郎君謁里為北府都監，各以步兵赴蔚州以助斜軫。庚戌，以斜軫為諸路兵馬都統，闥覽兵馬副部署，迪子都監，以代善補、韓德威。癸丑，以艾正、趙希贊及應州、朔州節度副使、奚軍小校隘離轄、渤海小校貫海等叛入於宋，籍其家屬，分賜有功將校。宋將曹彬、米信北渡拒馬河，與於越休哥對壘，挑戰，南北列營長六七里。時上次涿州東五十里。甲寅，詔於越休哥、奚王籌寧、宣徽使蒲領、南、北二王等嚴備水道，無使敵兵得潛至汲州。乙卯，休哥等敗宋軍，獻所獲器甲、貨財，賜詔褒美。蔚州左右都押衙李存璋、許彥欽等殺節度使蕭啜里，執監城使、銅州節度使耿紹忠，以城叛，附於宋。丙辰，復涿州，告天地。戊午上次沙姑河之北澱，召林雅勤德議軍事。諸將校所俘獲來上。奚王籌寧、南、北二王率所部將校來朝。以近侍粘米里所進自落鴇祭天地。己未，休哥、蒲領來朝，詔三司給軍前夏衣布。庚申，上朝皇太后。辛酉，大軍次固安。壬戌，圍固安城，統軍使頗德先登，城遂破，大縱俘獲。居民先被俘者，命以官物贖之。甲子，賞攻城將士有差。

五月庚午，遼師與曹彬、米信戰於岐溝關，大敗之，追至拒馬河，溺死者不可勝紀；餘眾奔高陽，又為遼師沖擊，死者數萬，棄戈甲若丘陵。輓漕數萬人匿岐溝空城中，圍之。壬申，以皇太后生辰，縱還。癸酉，班師，還次新城。休哥、蒲領奏宋兵奔逃者皆殺之。甲戌，以軍捷，遣使分諭諸路京鎮。丁丑，詔諸將校，論功行賞，無有不實。己卯，次固安南，以青牛白馬祭天地。庚辰，以所俘宋人射鬼箭。詔遣詳穩排亞率弘義宮兵及南、北皮室、郎君、拽刺四軍赴應、朔二州界，與惕隱瑤升、招討韓備威等同御宋兵在山西之退者。辛巳，以瑤升軍赴山西。壬午，還次南京。癸未，休哥、籌寧、蒲奴寧進俘獲。

斜軫遣判官蒲姑奏復蔚州，斬首二萬餘級，乘勝攻下靈丘、飛狐，賜蒲姑酒及銀器。丙戌，御元和殿，大宴從軍將校，封休哥為宋國王，加蒲領、籌寧、蒲奴寧及諸有功將校爵賞有差。

丁亥，發南京，詔休哥備器甲，儲粟，待秋大舉南征。戊子，斜軫奏宋軍復圍蔚州，擊破之。詔以兵授瑤升、韓德威等。壬辰，以宋兵至平州，瑤升、韓德威不盡追殺，降詔詰責。仍諭，據城未降乾，必盡掩殺，無使遁逃。癸巳，以軍前降卒分賜扈從。乙未，賞頗備諸將校士卒。

六月戊戌朔，詔韓德威赴闕，加統軍使頗德檢校太師。甲辰，詔南京留守休哥遣炮手西助斜軫。乙巳，以夷離畢侄里古部送輜重行宮，暑行日五十里，人馬疲乏，遣使讓之。丁未，度居庸關。壬子，南京留守奏百姓歲輸三司鹽鐵錢，折絹不如直，詔增之。甲寅，斜軫奏復寰州。乙卯，皇太妃、諸王、公主迎上嶺表，設御幄道傍，置景宗御容，率從臣進酒，陳俘獲於前，遂大宴。戊午，幸涼陘。以所俘分賜皇族及乳母。己未，聞所遣宣諭回鶻、核列哿國度里、亞裡等為術不姑邀留，詔速撒賜術不姑貨幣，諭以朝廷來遠之意，使乾由是乃得行。癸亥，以節度使韓毗哥、翰林學士邢抱樸等充雲州宣諭招撫使。丙寅，以太尉王八所俘生口分賜趙妃及於越迪輦乙里婉。

秋七月丙子，樞密使斜軫遣侍御涅裏底、乾勤哥奏復朔州，擒宋將楊繼業，及上所獲將校印綬、誥敕，賜涅裏底等酒及銀器。辛巳，以捷告天地。以宋歸命者二百四十人分賜從臣。又以殺敵多，詔上京開龍寺建偉事一月，飯僧萬人。辛卯，斜軫奏：大軍至蔚州，營於州左。得諜報，敵兵且至，乃設伏以待。

敵至，縱兵逆擊，追奔逐北，至飛孤口。遂乘勝鼓行而西，入寰州，殺守城吏卒千餘人。宋將楊繼業初以驍勇自負，號楊無敵，北據雲、朔數州。至是，引兵南出朔州三十里，至狼牙村，惡其名，不進，左右固請，乃行。遇斜軫，伏四起，中流矢，墮馬被擒。瘡發不食，三日死。遂函其首以獻。詔詳穩轄麥室傳其首於越休哥，以示諸軍，仍以朔州之捷宣諭南京、平州將吏。自是宋守雲、應諸州者，聞繼來死，皆棄城遁。

八月丁酉朔，置先離闥覽官六員，領於骨里、女直、迪烈於等諸療人之隸宮籍者。以北大王蒲奴寧為山後五州都管。乙巳，韓備讓奏宋兵所掠州郡，其逃民禾稼，宜募人收獲，以其半給收者，從之。乙卯，斜軫還自軍，獻俘。己未，用室昉、韓德讓言，復山西今年租賦。詔第山西諸將校功過而賞罰之。

乙室帳宰相安寧以功過相當，追告身一通；諦居部節度使佛奴笞五十。惕隱瑤升、拽刺贇烈、朔州節度使慎思、應州節度使骨只、雲州節度使化哥、軍校李元迪、蔚州節度佛留、都監崔其、劉繼琛，皆以聞敵逃遁奪官；贇烈仍配隸本貫；領國舅軍王六笞五十。壬戌，以斜軫我部將校前破女直，後有宋捷，第功加賞。癸亥，加斜軫守太保。

九月丙寅朔，皇太妃以上納後，進衣物、駝馬，以助會親頒賜。甲戌，次黑河，以笪九登高於高水南阜，祭天。賜從臣命婦菊花酒。丁丑，次河陽北。戊寅，內外命婦進會親禮物。

辛巳，納皇后蕭氏。丙戌，次儒州，以大軍將南征，詔遣皮室詳穩乞的、郎君拽刺先赴本軍繕甲兵。己丑，召北大王蒲奴寧赴行在所。甲午，皇太后行再生禮。

冬十月丙申朔，黨項、阻卜遣使來貢。丁酉，皇太后復行再行禮，為帝祭神祈福。己亥，以乙室王帳郎君吳留為御史大夫。政事令室昉奏山西四州自宋兵後，人民轉徙，盜賊充斥，乞下有司禁止。命新州節度使蒲打里選人分道巡檢。北大王帳郎君曷葛只裏言本府王蒲奴寧十七罪，詔橫帳太保核國底鞫之。蒲奴寧伏其罪十一，笞二十釋之。曷葛只裏亦伏誣告六事，命詳酌罪之。知事勤德連，杖一百，免官。甲辰，出居庸關。乙巳，詔諸京鎮相次軍行，諸細務權停理問。庚戌，分遣拽刺沿邊偵候。辛亥，命皇族廬帳駐東京延芳澱。壬子，詔以敕榜村於越休哥，以南征諭拒馬河南六州。乙卯，幸南京。戊午，以南院大王留寧言，復南院部民今年租賦。壬戌，以銀鼠、青鼠及諸物賜京官、僧道、耆老。甲子，上與大臣分朋擊鞠。

十一月丙寅朔，黨項來貢。庚午，以政事令韓德讓守司徒，壬申，以古北、松亭、榆關征稅不法，臻阻商旅，遣使鞫之。

女十請以兵從征，許之。癸酉，御正殿，大勞南將校。丙子，南伐，次狹底堝，皇太后親閱輜重兵甲。丁丑，以休哥為先鋒都統。戊寅，日南至，上率從臣祭酒景宗御容。辛巳，詔以北大王蒲奴寧居奉聖州，山西五州公事，並聽與節度使蒲打里共裁決之。癸未，祭日月，為附馬都尉勤德祈福。乙酉，置諸部監，勒所部各守營伍，毋相錯雜。丙戌，遣謀魯姑、蕭繼遠沿邊巡徼。以所獲宋卒射鬼箭。丁亥，以青牛白馬祭天地。辛卯，次白佛塔川，獲自落馴狐，以為吉徵，祭天地。良馬都尉蕭繼遠、林牙謀魯姑、太尉林八等固守封疆，毋漏間諜。軍中無故不得馳馬，及縱諸軍殘南境桑果。壬辰，至唐興縣。時宋軍屯滹沱橋北，選將亂射之，橋不能守，進焚其橋。癸巳，涉沙河，休哥來議事。北皮室詳穩排亞獻所獲宋諜二人。上賜衣物，令還招諭泰州。楮特部節度使盧補古、都監耶律盼與宋戰於泰州，不利。甲午，祭麃鹿神。以盧補古臨陳遁逃，奪告身一通判官、都監各杖之。郎君拽刺雙骨裏遇宋先鋒於望都，擒其士卒九人，獲甲馬十一，賜酒及銀器。乙未，以盧補古等罪詔諭諸軍。以御盞郎君化哥權楮特部節度使，橫帳郎君佛留為都監，代盧補古。權領國舅軍桃畏請置二校領散卒，詔以郎君世音、頗德等充。命彰德軍節度使蕭闥覽、將軍迪子略地東路。詔休哥、排亞等議軍事。十二月己亥，休哥敗宋軍於望都，遣人獻俘。任寅，營於滹沱北，詔休哥以騎兵絕宋兵，毋令人邢州；命太師王六謹偵候。癸卯，小校曷主遇宋輜重，引兵殺獲甚眾，並焚其芻粟。

甲辰，詔南大王與休哥合勢進討，宰相安寧領迪離部及三克軍殿。上率大軍與宋將劉廷讓、李敬源戰於莫州，敗之。乙巳，擒宋將賀令圖、楊重進等；國舅詳穩撻烈哥、宮使蕭打里死之。

丙午，詔休哥以下入內殿，賜酒勞之。丁未，築京觀。復以南京禁軍擊楊圍城，守將以城降。詔禁侵掠。己酉營神榆村，詔上楊圍城粟麥、兵甲之數。辛亥，以黑白二牲祭天地。癸丑，拔馮母鎮，大縱俘掠。丙辰，邢州降。丁巳，拔深州，以不即降，誅襯將以下，縱兵大掠。李繼遷引五百騎窊塞，願婚大國，永作藩輔，詔以王子帳節度使耶律襄之女汀封義成公主下嫁，賜馬三千疋。

卷十二本紀第十二　聖宗三

五年春正月乙丑，破束城縣，縱兵大掠。丁卯，次文安，遣人諭降，不聽，遂擊破之。盡殺其不壯，俘其老幼。戊寅，上還南京。己卯，御元和殿，大齎將士。壬辰，如華林、天柱。

二月取午朔，至自天柱。

三月癸亥朔，幸長春宮，賞花釣魚，以牡丹遍賜近臣，觀宴累日，丁丑，以蹄居部下拽刺解裏偵候有功，命入御盞郎君班只候。

夏四月癸巳朔，幸南京。丁酉，上率百僚冊上皇太后尊號曰睿德神略應運啟化承天皇太后；禮畢，群臣上皇帝尊號曰至德廣孝昭聖天輔皇帝。戊戌，詔有司條上勛舊，等第加恩。癸丑，清暑冰井。

六月壬辰朔，召大臣決庶政。丙申，以耶律蘇為遙郡刺史。

秋七月戊辰，涅刺部節度使撒葛里有惠政，民請留，從之。

是月，獵平地松林。

九月丙戌，幸南京。是冬止焉。

六年春正月庚申，如華林、天柱。

二月丁未，奚王籌寧殺無罪人李浩，所司議貴，請貸其罪。令出錢贍浩家，從之。甲寅，大同軍節度使、同平章政事劉京致仕。三月己未，休哥奏宋事宜，上親覽之。丙寅，以司天趙宗德、齊泰、王守平、邵祺、閻梅從征四載，言天象數有征，賜物有差。癸未，李繼遷遣使來貢。

夏四月乙未，幸南京。丁酉，胡里室橫突韓德讓墮馬，皇太后怒，殺之。戊戌，幸宋國王休哥第。

五月癸亥，南府宰相耶律沙薨。

閏月丙戌朔，奉聖州言太祖所建金鈴閣壞，乞加修繕。詔以南征，恐重勞百姓，待軍還治之。壬寅，阿薩蘭回鶻來貢。

甲寅，烏隈於厥部以歲貢貌鼠、青鼠皮非土產，皆於他處貿易以獻，乞改貢。詔自今上進牛馬。

六月癸亥，黨項太保阿刺恍來朝，貢方物。乙丑，諭諸道兵馬備南征攻城器具。乙酉，夷離堇阿魯勃送沙州節度使曹恭順還，授於越。

秋七月丙戌，觀市。己亥，遣南面招討使韓德威討河、涅諸蕃違命者。賜休哥、排亞部諸軍戰馬。己酉，駐蹕於洛河。

壬子，加韓德威開府儀同三司兼政事令、門下平章事，東京留守兼侍中、漆水郡王耶律抹只為大同軍節度使。癸丑，排亞請增置涿州驛傳。

八月丙辰，以青牛自馬祭天地。戊午，休哥與排亞、裊里易捉生，將至易州，遇宋兵，殺其指揮使而還。庚申，幸黎園溫湯。癸亥，以將伐宋，遣使祭木葉山。丁丑，瀕海女直遣使速魯裡來朝。西北路管押詳穩速撒哥以伐折立、助里二部，上所俘獲。東路林牙蕭勤德及統軍石老以擊敗文直兵，獻俘。大同軍節度使耶律抹只奏今歲霜旱乏食，乞僧價折粟，以利貧民。

詔從之。濱誨女直遣廝魯裡來修土貢。九月丙申，化哥與木不姑春古裡來貢。休哥遣詳穩意德里獻所獲宋諜者。丁酉，皇太后幸韓德讓帳，厚加賞齎，命眾臣分朋雙陸以盡歡。戊戌，幸南京。己亥，有事於太宗皇帝廟。

以唐元德為奉陵軍節度使。癸卯，祭旗鼓南伐。庚戌，次涿州，射帛書諭城中降，不聽。

冬十月乙卯，縱兵四面攻之，地破乃降，因撫諭其眾。駙馬蕭勤德、太師閱覽皆中流矢。勤德載帝車中以歸。聞宋軍退，遣斜軫、排亞等追擊，大敗之。戊午，攻沙堆驛，破之。己巳，以黑白羊祭天地。庚午，以宋降軍分置七指揮，號歸聖軍。壬申，行軍參謀、宣政殿學士馬得臣言諭降宋軍，恐終不為用，請並放還。詔不允。丙子，籌寧奏破狼山捷。辛巳，復奏敗宋兵於益津關。癸未，進軍長城口，宋定州守將李興以兵來拒，休哥擊敗之，追奔五六里。

十一月甲申朔，上以將攻長城口，詔諸軍備攻具。庚寅，駐長城口，督大軍四面進攻。士潰圍，委城遁，斜軫招之。不降；上與韓德讓邀擊之，殺獲殆盡，獲者分隸燕軍。辛卯，攻滿城，圍之。甲午，拔其城，軍士開北門遁，上使諭其將領，乃率眾降。戊戌，攻下祁州，縱兵大掠。己亥，拔新樂。庚子，破小狼山砦，丁未，宋軍千人出益津關。國舅郎君桃委、詳穩十哥擊走之，殺副將一人。己酉，休哥獻黃皮室穩徊地莫州所獲馬二十匹，士卒二十人。命賜降者衣帶，便隸燕京。辛亥，西路又送降卒二百餘人，給寒者裘衣。以馬得臣權宣徽院事。

十二月甲寅朔，賜皮室詳穩乞得、禿骨裏戰馬。橫帳郎君達打里劫掠，命杖之。丙辰，敗於沙河。休哥獻奚詳穩耶魯所獲宋諜。丁巳，遣北宰相蕭繼遠等往規安平。侍衛馬軍司奏攻祁州、新樂，都頭劉贊等三十人有功，乞加恩賞。是月，大軍駐宋境。是歲，詔開貢舉，放高舉一人及第。

七年春正月癸未朔，班師。戊子，宋雞壁砦守將郭榮率眾來降，詔屯南京。庚寅，次長城口。三卒出管劫掠，笞以徇眾，以所獲物分賜左右。壬辰，李繼遷與兄繼捧有怨，乞與通好，上知其非誠，不許。癸巳，諭諸軍趣易州。己亥，禁部從代民桑樣。癸卯，攻易州，宋兵出遂城來援，遣鐵林軍擊之，擒其指揮使王人。甲辰，大軍齊進，破易州，降刺史劉墀，守陴士卒南遁，上帥師邀之，無敢出者。即以馬質為刺史，趙質為兵馬都監，遷易州軍民於燕京。以東京騎將夏貞顯之子仙壽先登，授高州刺史。乙巳，幸易州，御五花樓，撫諭士庶。丙午，以青牛白民祭天地。詔諭三京諸道。戊申，次淶水，謁景宗皇帝廟。詔遣涿州刺史耶律守雄護送易州降人八百，還隸本貫。己酉，次歧溝，射鬼箭。辛亥，還次南京，六軍解嚴。

二月壬子朔，上御元和殿受百官賀。詔雞壁砦民二百戶徙居檀、順、薊三州。甲寅，回鶻、于闐、師子等國來貢。乙卯，大饗軍士，爵賞有差。樞密使韓德讓封楚國王，駙馬都尉蕭寧遠同政事門下平章事。是日，幸長春宮。甲子，詔南征所俘有親屬分隸諸帳者，給官錢贖之，使相從。乙丑，賞南征女直軍，使東還。丙寅，禁舉人匿名飛書，謗訕朝廷。癸酉，吐番、黨項來貢。甲戌，雲州租賦請止輸水道，從之。丙子，以女直活骨德為本部相。分遣巫覡祭名山大川。丁丑，皇子佛寶奴生。

戊寅，阿薩蘭、于闐、轄烈並遣使來貢。

三月壬午朔，遣使祭木葉山。禁白牧傷禾稼。宋進士十七人挈家來歸，命有司考其中第者，補國學官。余授縣主簿、尉。

李繼遷遣使來貢。丁亥，詔知易州趙質收戰亡士卒骸骨，築京觀。戊子，賜於越宋國王紅珠筋線，命入內神帳行再生禮，皇太后賜物甚厚。以雞壁砦民成廷朗等八戶隸飛狐。己丑，詔免雲州通賦。乙室王貫寧擊鞠，為所部郎君高四縱馬突死，詔訊高四罪。丙申，詔開奇峰路通易州市。戊戌，以王子帳耶律襄之女封義成公主，下嫁李繼遷。

是春，駐蹕延芳澱。

夏四月甲寅，還京。乙卯，國舅太師蕭閱覽為子排亞請尚皇女延壽公主，許之。丙辰，謁太宗皇帝廟。以御史大夫烏骨領乙室大王。己未，幸延壽寺飯僧。甲子，諫議大夫馬得臣以上好擊球，上疏切諫：「臣伏見陛下聽朝之暇，以擊球為樂。

臣思此事有三不宜：上下分朋，君臣爭勝，君得臣奪，君輸臣喜，一不宜也；往來交錯，前後遮約，爭心競起，禮容全廢，若貪月杖，誤拂天衣，臣既失儀，君又難責，二不宜也；輕萬乘之貴，逐廣場之娛，地雖平，至為堅確，馬雖良，亦有驚蹶，或因奔擊，失其控御，聖體寧無虧損？太后豈不驚懼？三不宜也。臣望陛下念繼承之重，止危險之戲。」疏奏，大嘉納之。

丁卯，吐渾還金、回鶻安進、吐蕃獨朵等自未來歸，皆賜衣帶。

皇太后謁奇首可汗廟。丙子，以舍利軍耶律杳為常袞。己卯，駐蹕儒州龍泉。

五月庚辰朔，遣宣徽使蒲領等率兵分道備宋。以遙輦副使控骨離為舍利拽刺詳穩。辛巳，祭風伯於儒州白馬村。休哥引軍至滿城，招降卒七百餘人，遣使來獻。詔隸東京。辛卯，獵桑乾河。壬辰，燕京奏宋兵至邊，時暑未敢與戰，且駐易州，俟彼動則進擊、退則班師。從之。

六月庚戌朔，以太師柘母迎合，撾之二十。辛酉，詔燕樂、密雲二縣荒地許民耕種，免賦役十年。甲戌，宣政殿學士馬得臣卒，詔贈太子少保，賜錢十萬，粟百石。乙亥，詔出諸畜賜邊部貧民。是月，休哥、排亞破宋兵於泰州。

秋七月乙酉，御含涼殿視朝。丙戌，以中丞耶律核麥哥權夷離畢，橫帳郎君耶律延壽為御史大夫。癸巳，遣兵南征。甲午，以迪離畢、涅刺、烏濊三部各四人益東北路夫人婆里德，仍給印綬。丁酉，勞南征將士。是日，帝與太后謁景宗皇帝廟。

八月庚午，放進士高正等二人及第。

冬十月，禁置網捕兔。

十一月甲申，於闐張文賓進內丹書。

十二月甲寅，鉤魚於沈子添。癸亥，獵於好草嶺。

卷十三本紀第十三　聖宗四

八年春正月辛巳，如臺湖。庚寅，詔決滯獄。庚子，如沈子濼。二月丁未朔，於闐、回鶻各遣使來貢。壬申，女直遣使來貢。

三月丁丑，李繼遷遣使來貢。庚辰，太白、熒惑斗，凡十有五次。乙酉，城杏堝，以宋俘實之。辛丑，置宜州。

夏四月丙午朔，嚴州刺史李壽英有惠政，民請留，從之。

庚戌，女直遣使來貢。庚午，以歲旱，諸部艱食，振之。

五月戊子，以宋降卒分隸諸軍。庚寅，女直宰相阿海來貢，封順化王。丙申。清暑胡土白山。詔括民田。

六月丙午，以北面林牙磨魯古為北院大王。阿薩蘭回鵲於越、達刺幹各遣使來貢。甲寅，月掩天駟第一星。丙辰，女直遣使來貢。

秋七丹庚辰，改南京熊軍為神軍。詔東京路諸宮分提轄司，分置定霸、保和、宣化三縣，白川州置洪理，儀坤州置廣義，遼西州置長慶，乾州置安德各一縣。省遂、媯、松、饒、寧、海、瑞、玉、鐵里、奉德等十州，及玉田、遼豐、松山、弘遠、懷清、雲龍、平譯、平山等八縣，以其民分隸他郡。

八月乙卯，以黑白羊祭天地。

九月乙亥，北女直四部請內附。壬辰，李繼遷獻宋俘。

冬十月丙午，以大敗宋軍，復遣使來告。己酉，阻卜等遣使來貢。是月，駐蹕大王川。

十一月庚寅，以吐谷渾民饑，振之。酉，太白晝見。

十二月癸卯，李繼遷下宋麟、鄜等州，遣使來告，女直遣使來貢。庚戌，遣使封李繼遷為夏國王。癸丑，回鶻來貢。

是歲，放鄭云從等二人及第。

九年春正月甲戌，女直遣使來貢。丙子，詔禁私度僧尼。

庚辰，如臺湖。乙酉，樞密使、監修國史室昉等進《實錄》，賜物有差。戊子，選宋降卒五百置為宣力軍。辛卯，詔免三京諸道租賦，仍罷括田。

二月丙午，夏國遣使告伐宋捷。丁未，以涿州刺史耶律王六為惕隱。甲子，建威寇、振化、來運三城，屯戍卒。

閏月辛未朔，日有食之。壬申，遣翰林承旨邢抱樸、三司使李嗣、給事中劉京、政事舍人張乾、南京副留守吳浩分決諸道滯獄。

三月庚子朔，振室韋、烏古諸部。戊申，復遣庫部員外郎馬守琪、倉部員外郎祁正、虞部員外郎崔祐，薊北縣令崔簡等分決諸道滯獄。甲子，幸南京。

夏四月甲戌，回鶻來貢。乙亥，夏國王李繼遷遣杜白來謝封冊。丙戌，清暑炭山。

五月己未，以秦王韓匡嗣私城為全州。

六月丁亥，突厥來貢。是月，南京霖雨傷稼。

秋七月癸卯，通括戶口。乙巳，詔諸道舉才行、察貪酷、撫高年、禁奢僭，有歿於王事者官其子孫。己未，夏國以復綏、銀二州，遣使來告。

八月癸酉，銅州嘉禾生，東京甘露降。戊寅，女直進喚鹿人。壬午，東京進三足烏。

九月庚子，鼻骨德來貢。己酉，駐蹕廟城。南京地震。

冬十月丁卯，阿薩蘭回鶻來貢。壬申，夏國王李繼遷遣使來上宋所授敕命。丁丑，定難軍節度使李繼捧來附，授推忠效順啟聖定難功臣、開府儀同三司、檢校太師兼侍中，封西平王。

十一月己亥，以青牛白馬祭天地。

十二月，夏國王李繼遷潛附於宋，遣詔討使韓德威持詔諭之。

是歲，放進士石用中一人及第。

十年春正月丁酉，禁喪葬禮殺馬，及藏甲胄、金銀、器玩。

丙午，如臺湖。

二月乙丑朔，日有食之。韓德威奏李繼遷稱故不出，至靈州俘掠以還。壬申，兀惹來貢。壬午，免雲州租賦。庚寅，夏國以韓德威俘掠，遣使來奏，賜詔安慰。辛卯，給復雲州流民。

三月甲辰，鐵驪來貢。丙辰，如炭山。

夏四月乙丑，以臺湖為望幸里。庚寅，命群臣較射。

五月癸巳，朔州流民給復三年。

七月辛酉，鐵驪來貢。

八月癸亥，觀稼，仍遣使分閱苗稼。

九月癸卯，幸五臺山金河寺飯僧。

冬十月壬申，夏國王遣使來貢。戊寅，鐵驪來貢。

十一月壬辰，回鵲來貢。

十二月庚辰，獵儒州東川。拜天。是月，以東京留守蕭恆德等伐高麗。

十一年春正月壬寅，回鶻來貢。丙午，出內帑錢賜南京統軍司軍。高麗王治遣樸良柔奉表請罪，詔取女直鴨祿江東數百里地賜之。

二月癸亥，霸州民妻王氏以妖惑眾，伏誅。

夏四月，幸炭山清暑。

六月，大雨。

秋七月己丑，桑乾、羊河溢居庸關西，害禾稼殆盡，奉聖、南京居民廬舍多墊溺者。

八月，如秋山。

冬十月甲申朔，駐蹕蒲瑰阪。

是年，放進士王熙載等二人及第。

十二年春正月癸丑朔，漷陰鎮水，漂溺三十餘村，詔疏舊渠。甲寅，以同政事門下平章事耶律碩老為惕隱。詔復行在五十里內租。乙卯，幸延芳澱。戊午，鑉宜州賦調。庚申，郎君耶律鼻舍等謀叛，伏誅。壬戌，以南院大王耶律景為上京留守，封漆水郡王。霸州民李在宥年百三十有三，賜束帛、錦袍、銀帶，月給羊酒，仍復其家。

二月甲申，免南京被水戶租賦。己丑，高麗來貢。甲午，免諸部歲輸羊及關征。庚子，回鵲來貢。

三月丁巳，高麗遣使請所俘人育，詔贖還。戊午，幸南京。

丙寅，遣使撫諭高麗。己巳，涿州木連理。壬電，如長春宮觀牡丹。是月，復置南京統軍都監。

夏四月辛卯，幸南京。壬辰，樞密直學士劉恕為南院樞密副使。戊戌，以景宗石像成，幸延壽寺飯僧。

五月甲寅，詔北皮室軍老不任事者免役。戊午，如炭山清暑。庚辰，武定軍節度使韓德沖秩滿，其民請留，從之。

六月辛巳朔，詔州縣長吏有才能無過者，減一資考任之。

癸未，可汗州刺史賈俊進新歷。庚子，錄囚。甲辰，詔龍、鳳兩軍老疾者代之。是月，太白、歲星相犯。

秋七月辛亥朔，日有食之。甲寅，遣使視諸道禾稼。辛酉，南院樞密使室昉為中京留守，加尚父。丙寅，女直遣使來貢。

戊辰，觀獲。庚午，詔契丹人犯十惡者依漢律。己卯，以翰林承旨邢抱樸參知政事。

八月庚辰朔，詔皇太妃領西北路烏古等部兵及永興宮分軍，撫定西邊；以蕭撻凜督其軍事。乙酉，宋遣使求和，不許。

戊子，以國舅帳克蕭徒骨為夷離畢。乙未，下詔戒諭中外官吏。

丁酉，錄囚，雜犯死罪以下釋之。

九月壬子，室韋、黨項、吐谷渾等來貢。辛酉，宋復遣使求和，不許。壬戌，行拜奧禮。癸酉，阻卜等來貢。

冬十月乙酉，獵可汗州之西山。乙巳，詔定均稅法。丁未，大理寺置少卿及正。

十一月戊申朔，行再生禮。鐵驪來貢。詔諸部所俘宋大有官吏儒生抱器能者，諸道軍有勇健者，具以名聞。庚戌，詔郡邑貢明經、茂材異等。甲寅，詔南京決滯獄。己未，官宋俘衛德升等六人。

十二月戊寅朔，日有食之。詔並奚王府奧理、墮隗、梅只三部為一，其二克各分為部，以足六部之數。甲申，賜南京統軍司貧戶耕牛。戊子，高麗進妓樂，卻之。庚寅，禁游食民。

癸巳，女直以宋人浮海賂本國及兀惹叛來告。丁未，幸南京。

是年，放進士呂德懋等二人及第。

十三年春正月壬子，幸延芳澱。甲寅，置廣靈縣。丁巳，增泰州、遂城等縣賦。庚申，詔諸道勸農。癸亥，長寧軍節度使蕭解裏秩滿，民請留，從之。庚午，如長春宮。

二月丁丑朔，女直遣使來貢。甲辰，高麗遣李周楨來貢。

三月癸丑，夏國遣使來貢。戊辰，武清縣百餘人入宋境剽掠，命誅之，還其所獲人畜財物。

夏四月己卯，參知政事邢抱樸以母憂去官，起復。丙戌，詔諸道民戶應歷以來脅從為部曲者，仍籍州縣。甲午，如炭山清暑。五月壬子，高麗進鷹。乙亥，北、南、乙室三府請括富民馬以備軍需，不許，給以官馬。

六月丙子朔，啟聖軍節度使劉繼琛秩滿，民請留，從之。

丁丑，詔減前歲括田租賦。甲申，以宣徽使阿沒里私城為豐州。

丙戌，詔許昌平、懷柔等縣諸人請業荒地。

秋七月乙巳朔，女直遣使來貢。丁巳，兀惹烏昭度、渤海燕頗等侵鐵驪，遣奚王和朔奴等討之。壬戌，詔蔚、朔等州龍衛、威勝軍更戍。

八月丙子，夏國遣使進馬。壬辰，詔修山譯祠宇、先哲廟貌，以時祀之。

九月戊午，以南京太學生員浸多，特賜水磑莊一區。丁卯，奉安景宗及皇太后石像於延芳澱。

冬十月乙亥，置義倉。辛巳，回鶻來貢。甲申，高麗遣李知白來貢。戊子，兀惹歸款，詔諭之。庚子，鼻骨德來貢。

十一月乙巳，阿薩蘭回鵲遣使來貢。辛酉，遣使冊王治為高麗國王。戊辰，高麗遣童子十人來學本國語。

十二月己卯，鐵驪遣使來貢鷹、馬。辛巳，夏國以敗宋人遣使來告。

是年放進士王用極等二人。

十四年春正月己酉，漁於潞河。丁巳，蠲三京及諸州稅賦。

丙寅，夏國遣使來貢。庚午，以宣徽使阿沒里家奴閻貴為豐州刺史。二月庚寅，回鶻遣使來貢。三月壬寅，高麗王治表乞為婚，許以東京留守、駙馬蕭恆德文嫁之。庚戌，高麗復遣童子十人來學本國語。甲寅，韓德威奏討黨項捷。甲子，詔安集朔州流民。

夏四月甲戌，東邊諸糾各置都監。庚寅，如炭山清暑。己亥，鑿大安山，取劉守光所藏錢。是月，奚王和朔奴、東京留守蕭恆德等王人以討兀惹不克，削官。改諸部令穩為節度使。

五月癸卯，詔參知政事邢抱樸決南京滯獄。庚戌，朔州威勝軍一百七人叛入宋。

六月辛未，如炭山清暑。鐵驪來貢。乙酉，回鶻來貢。己丑，高麗遣使來回起居。後至無時。

秋七月戊午，回鶻等來貢。

閏月丁丑，五院部進穴地所得金馬。

冬十月丙辰，命劉遂教南京神武軍士劍法，賜袍帶錦幣。

戊午，烏昭度乞內附。

十一月甲戌，詔諸軍官毋非時畋獵妨農。乙酉，奉安景宗及太后石像於乾州。是月，回鶻阿薩蘭遣使為子求婚，不許。

十二月甲寅。以南京道新定稅法太重，減之。甲子，撻凜誘叛酋阿魯敦等六十人斬之，封蘭陵郡王。幸南京。

是年，放進士張儉等三人。

十五年春正月庚午，幸延芳澱。丙子，以河西黨項叛，詔韓德威討之。庚辰，詔諸道勸民種樹，癸未，兀惹長武周來降。

戊子，女直遣使來貢。己丑，詔南京決滯囚。乙未，免流民稅。

二月丙申朔，如長春宮。戊戌，勸品部富民出錢以贍貧民。

庚子，徙梁門、遂城、泰州、北平民於內地。丙午，夏國遣使來貢。甲寅，問安皇太后，丙辰，韓德威奏破黨項捷。丁巳，詔品部曠地令民耕種。

三月乙丑朔，黨項來貢。戊辰，募民耕灤州荒地，免其租賦十年。己巳，夏國破宋兵，遣使來告。己卯，封夏國王李繼遷為西平王。壬午，通括宮分人戶，免南京逋稅及義倉粟。甲申，河西黨項乞內附。庚寅，兀惹烏昭度以地遠，乞歲時免進鷹、馬、貉皮，詔以生辰、正旦貢如舊，餘免。癸巳，宋主炅殂，子恆嗣位。甲午，皇太妃獻西邊捷。

夏四月乙未朔，罷奚五部歲貢麇。戊戌，錄囚。壬寅，發義倉粟振南京諸縣民。丙午，廣德軍節度使韓德凝有善政，秩滿，其民請留，從之。己酉，幸南京。丁巳，致奠於太宗皇帝廟。己未，如炭山清暑。

五月甲子朔，日有食之。己巳，詔平川決滯獄。是月，敵烈八部殺詳穩以叛，蕭撻凜追擊，獲部族之半。

六月丙申，鐵驪來貢。壬子，夏國遣使來謝封冊。

秋七月戊辰，黨項來貢。辛未，禁吐谷渾別部鬻馬於宋。

丙子，高麗遣韓彥敬奉幣吊越國公主之喪。辛卯，詔南京疾決獄訟。八月丁酉，獵於平地松林，皇太后誡曰：「前聖有言：欲不可縱。吾兒為天下主，馳騁田獵，萬一有銜撅之變，適遺予憂。其深戒之！」

九月丙寅，罷東邊戍卒，庚午，幸饒州，致奠太祖廟。戊子，蕭撻凜奏討阻卜捷。

冬十月壬辰朔，駐蹕駝山，罷奚王諸部貢物。乙未，賜宿衛時服。丁酉，禁諸山寺毋濫度僧尼。戊戌，弛東京道魚濼之禁。戊申，以上京獄訟繁冗，詰其主者，辛酉，錄囚。

十一月壬戌朔，錄囚。丙戌，幸顯州。戊子，謁顯陵。庚寅，謁乾陵。是月，高麗王治薨，侄誦遣王同穎來告。

十二月乙巳，鉤魚土河。己酉，駐蹕駝山。壬子，夏國遣使來貢。甲寅，遣使祭高麗王治，詔其侄權知國事。丙辰，錄囚。

是年，放進士陳鼎等二人。

卷十四本紀第十四　聖宗五

十六年春正月乙丑，如長濼。

二月庚子，夏國遣使來貢。丙午，以監門衛上將軍耶律喜羅為中臺省左相。

三月甲子，女直遣使來貢。乙亥，鼻骨德酋長來貢。

夏四月癸卯，振崇德宮所隸州縣民之被水者。丁未，罷民輸官俸，給自內帑，己酉，祈雨。乙卯，如木葉山。

五月甲子，祭白馬神。丁卯，祠木葉山，告來歲南伐。庚辰，鐵驪來貢。乙酉，還上京。婦人年逾九十者賜物。

六月戊子朔，致奠於祖、懷二陵。是月，清暑炭山。

秋七月丁巳朔，錄囚，聽政。

八月丁亥朔，東幸。

九月丁巳朔，駐蹕得勝口。

冬十一月，遣使冊高麗國王誦。

十二月丙戌朔，宋國王休哥薨，輟朝五日。進封皇弟恆王隆慶為梁國王、南京留守，鄭王隆祐為吳國王。

是年，放進士楊又玄等二人。

十七年春正月乙卯朔，如長春宮。夏四月，如炭山清暑。

六月，兀惹烏昭慶來。

秋七月，以伐宋詔諭諸道。

九月庚辰朔，幸南京。己亥，南伐。癸卯，射鬼箭。北院樞密使魏王耶律斜軫薨，以韓德讓兼知北院樞密使事。

冬十月癸酉，攻遂城，不克。遣蕭繼遠攻狼山鎮百砦，破之。次瀛州，與宋軍戰，擒其將庚昭裔、宋順，獲兵仗、器甲無算。進攻樂壽縣，拔之。次遂城，敵眾臨水以拒，縱騎兵突之，殺戮殆盡。

是年，放進士初錫等四人及第。

十八年春正月，還次南京，賞有功將士，罰不用命者。詔諸軍各還本道。

二月，幸延芳澱。

夏四月己未，駐蹕於清泉澱。

五月丁酉，清暑炭山。

六月，阻卜叛酞鶻碾之弟鐵刺不率部眾來附，鶻碾無所歸，遂降，詔誅之。

秋七月，駐蹕於湯泉。

九月乙亥朔，駐蹕黑河。

冬十一月甲戌朔，授西平王李繼遷子德昭朔方軍節度使。

十二月，回鶻來貢。

是年，放進士南承保等三人及第。

十九年春正月辛巳，以祗候郎君班詳穩觀音為奚六部大王。甲申，回鶻進梵僧名醫。

三月乙亥，夏國遣李文貴來貢。乙酉，西南面招討司奏黨項捷。壬辰，皇后蕭氏以罪降為貴妃。賜大丞相韓德讓名德昌。

夏四月乙巳，幸吳國王隆祐第視疾。丙午，問安皇太后。五月癸酉，清暑炭山。丙戌，冊蕭氏為齊天皇后。庚寅，以千拽刺詳穩耶律王奴為乙室大王。辛卯，以青牛白馬祭天地。

六月乙巳，以所俘宋將庚昭裔為昭順軍節度使。戊午，夏國奏下宋恆、環、慶等三州，賜詔褒之。

秋七月丙戌，以東京統軍使耶律奴瓜為南府宰相。

八月庚戌，達盧骨部來貢。

九月己巳朔，問安皇太后，戊子，駐蹕昌平。庚寅，西南面招討司奏討吐谷渾捷。辛卯，幸南京。

冬十月乙亥，南伐。壬寅，次鹽溝。徙封吳國王隆祐為楚國王，留守京師。丁未，梁國王隆慶統先鋒軍以進。辛亥，射鬼箭。壬子，以青牛白馬祭天地。甲寅，遼軍與宋兵戰於遂城，敗之。庚申，以黑白羊祭天地。丙寅，次滿城，以泥淖班師。

十一月庚午，射鬼箭。丙子，宋兵出淤口、益津關來侵，偵候謀窪、虞人招古擊敗之。己卯，觀漁儒門添。

閏月己酉，鼻骨德來貢。己未，減關市稅。

十二月庚辰，免南京、平州租稅。

二十年春正月庚子，如延芳澱。癸丑，東方五色虹見。詔安撫西南面向化諸部。甲寅，夏國遣使貢馬、駝。辛酉，女直宰相夷離底來貢。

二月丁丑，女直遣其子來朝。高麗遣使賀伐宋捷。

三月甲寅，遣北府宰相蕭繼遠等南伐。壬戌，駐蹕鴛鴦濼。

夏四月丙寅朔，文班太保達裏底敗宋兵於梁門。甲戌，南京統軍使蕭撻凜破宋軍於泰州。乙酉，南征將校獻俘，賜爵賞有差。戊子，鐵驪遣使來貢。

五月乙卯，幸炭山清暑。

六月，夏國遣劉仁勖來告下靈州。

秋七月甲午朔，日有食之。丁酉，以邢抱樸為南院樞密使。辛丑，高遣遣使來貢本國《地裡圖》。

九月癸巳朔，謁顯陵，告南伐捷。

冬十月癸亥朔，至自顯陵。

十二月，奚王府五帳六節度獻七金山土河川地，賜金幣。

是歲，南京、平川麥秀兩歧。放進士邢祥等六人及第。

二十一年春正月，如鴛鴦濼。

三月壬辰，詔修《日歷》官毋書細事。甲午，朝皇太后。

戊午，鐵驪來貢。

夏四月乙丑，女直遣使來貢。戊辰，兀惹、渤海、奧裏米、越里篤、越里吉等五部遣使來貢。是月，耶律奴瓜、蕭撻凜獲宋將王繼忠於望都。

五月庚寅朔，清暑炭山。丁巳，西平王李繼遷薨，其子德昭遣使來告。

六月己卯，贈繼遷尚書令，遣西上閣門使丁振吊慰。辛巳，黨項來貢。乙酉，阻卜鐵刺里率諸部來降。是月，修可敦城。

秋七月庚戌，阻卜、烏古來貢。甲寅，以奚王府監軍耶律室魯為南院大王。

八月乙酉，阻卜鐵刺裏來朝。丙戌，朝皇太后。

九月己亥，夏國李德昭遣使來謝吊贈。癸丑，幸文河湯泉，改其名曰松林。

冬十月丁巳朔，駐蹕七渡河。戊辰，以楚國王隆祐為西南面招討使。

十一月壬辰，故於越耶律休哥之子道士奴、高九等謀叛，伏誅。丙申，通括南院部民。

十二月癸未，罷三京諸道貢。

二十二年春正月丁亥，如鴛鴦濼。

二月乙卯朔，女直遣使來貢。丙寅，商院樞密使邢抱樸薨，輟朝三日。

三月己丑，罷番部賀千齡節及冬至、重五貢。乙未，西夏李德昭遣使上繼遷遺物。

夏四月丁卯，朝皇太后。

五月，清暑炭山。

六月戊午，以可敦城為鎮州，軍曰建安。

秋七月甲申，遣使封夏國李德昭為西平王。丁亥，兀惹、蒲奴里、剖阿里、越里篤、奧裏米等部來貢。

八月丙辰，黨項來貢。庚申，阻卜酋鐵刺裏來朝。戊辰，鐵刺裏求婚，不許。丙子，駐蹕犬牙山。

九月己丑，以南伐諭高麗。丙午，幸南京。女直遣使獻所獲烏昭慶妻子。丁未，致祭於太宗皇帝廟。以北院大王磨魯古、太尉老君奴監北、南王府兵。庚戌，命楚國王隆祐留寧京師。

閏月己未，南伐。癸亥，次固安。以所獲諜者射鬼箭。甲子，以青牛白馬祭天地。丙寅，遼師與宋兵戰於唐興，大破之。

丁卯，蕭撻凜與宋軍戰於遂城，敗之。庚午，軍於望都。

冬十月乙酉，以黑白羊祭天地。丙戌，攻瀛州，不克。甲午，下祁州，齎降兵。以酒脯祭天地。己酉，西平王李德昭遣使謝封冊。

十一月癸亥，馬軍都指揮使耶律課裡遇宋兵於詔州，擊退之。甲子，東京守蕭排押獲宋魏府官吏田逢吉、郭守榮、常顯、劉綽等以獻。丁卯，南院大王善補奏宋遣人遺王繼忠弓矢，密請求和。詔繼忠與便會，許和。庚午，攻破德清軍。壬申，次澶淵。蕭撻凜中伏弩死。乙亥，攻破通利軍。丁丑，宋遣崇儀副使曹利用請和，即遣飛龍使韓（木巳）持書報聘。

十二月庚辰朔，日有食之，既。癸未，宋復遣曹利用來，以無還地之意，遣監門衛大將軍姚東之持書往報。戊子，宋遣李繼昌請和，以太后為叔母，願歲輸銀十萬兩，絹二十萬匹。

許之，即遣閣門使丁振持書報聘。己丑，詔諸軍解嚴。是月，班師。皇太后賜大丞相齊王韓德昌姓耶律，徙王晉。

是年，放進士李可封等三人。

二十三年春正月戊午，還次南京。庚申，大饗將卒，爵賞有差。二月丙戌，復置榷場於振武軍。丁巳，夏國遣使告下宋青城。辛酉，朝皇太后。以惕隱化哥為南院大王，行軍都監老君奴為惕隱。乙丑，振黨項部。丁卯，回鶻來貢。丁丑，改易州飛狐招安使為安撫使。

夏四月丙戌，女直及阿薩蘭回鶻各遣使來貢。乙未，鐵驪來貢。己亥，黨項來侵。

五月戊申朔，宋遣孫僅等來賀皇太后生辰。乙卯，以金帛賜陣亡將士家。丙寅，高麗以與宋和，遣使來賀。

六月壬辰，清暑炭山。甲午，阻卜酋鐵刺里遣使賀與宋和。

己亥，達旦國九部遣使來聘。

秋七月癸丑，問安皇太后。戊午，黨項來貢。辛酉，以青牛白馬祭天地。壬戌，烏古來貢。丁卯，女直遣使來貢。阿薩蘭回鶻遣使來請先留使者，皆遣之。

九月甲戌，遣太尉阿里、太傅楊六賀宋主生辰。

冬十月丙子朔，鼻骨德來貢。戊子，朝皇太后。甲午，駐蹕七渡河。癸卯，宋歲幣始至，後為常。

十一月戊申，上遣太保合住、頒給使韓筍，太后遣太師盆奴、政事舍人高正使宋賀正旦。辛亥，觀漁桑乾河。丁巳，詔大承相耶律德昌出宮籍，屬於橫帳。

十二月丙申，宋遣周漸等來賀千齡節。丁酉，復遣張若谷等來賀正旦。二十四年春正月，如鴛鴦濼。

夏五月壬寅朔，幸炭山清暑。幽皇太妃胡輦於懷州，囚夫人夷懶於南京，餘黨皆生痤之。

秋七月辛丑朔，南幸。

八月丙戌，改南京宮宣教門為元和，外三門為南端，左掖門為萬春，右掖門為千秋。是月，沙州敦煌王曹壽遣使進大食國馬及美玉，以對衣、銀器等物賜之。

九月，幸南京。

冬十月庚午朔，帝率群臣上皇太后尊號曰睿德神略應運啟化承天皇太后，群臣上皇帝尊號曰至德廣孝昭聖天輔皇帝。大赦。

是年，放進士楊佶等二十三人及第。

二十五年春正月，建中京。

二月，如鴛鴦濼。

夏四月，清暑炭山。

六月，賜皇太妃胡輦死於幽所。

秋七月壬申，西平王李德昭母薨，遣使吊祭。甲戌，遣使起復。九月，西北路招討使蕭圖玉討阻卜，破之。

冬十月丙申，駐蹕中京。

十二月己酉，振饒州饑民。

二十六年春二月，如長濼。

夏四月辛卯朔，祠木葉山。

五月庚申朔，還上京。丙寅，高麗進龍須草席。己巳，遣使賀中京成。庚午，致祭祖、懷二陵。辛未，駐蹕懷州。

秋七月，增太祖、太宗、讓國皇帝、世宗謚，仍謚皇太弟李胡曰欽順皇帝。冬十月戊子朔，幸中京。

十二月，蕭圖玉奏討甘州回鶻，降其王耶刺裏，撫慰而還。

是年，放進士史克忠等一十三人。

二十七年春正月，鉤魚土河。獵於瑞鹿原。

夏四月丙戌朔，駐蹕中京，營建宮室。庚戌，廢霸州處置司。

秋七月甲寅朔，霖雨，潢、土、斡刺、陰涼四河皆溢，漂沒民合。

八月甲申，北幸。

冬十一月壬子朔，行柴冊禮。

十二月乙酉，南幸。皇太后不豫。戊子，肆赦。辛卯，皇太后崩於行宮。壬辰，遣使報哀於宋、夏、高麗。戊申，如中京。己酉，詔免賀千齡節。

是歲，御前引試劉二宜等三人。

卷十五本紀第十五　聖宗六

二十八年春正月辛亥朔，不受賀。甲寅，如乾陵。癸酉，奉安大行皇太后梓宮於乾州菆塗殿。

二月丙戌，宋遣王隨、王儒等來吊祭。己亥，高麗遣魏守愚等來祭。是月，遣左龍虎衛上將軍蕭合卓饋大行皇太后遺物於宋，仍遣臨海軍節度使蕭虛列、左領軍衛上將軍張崇濟謝宋吊祭。三月癸卯，上大行皇太后謚為聖神宣獻皇后。是月，宋、高麗遣使來會葬。

夏四月甲子，葬太后於乾陵。賜大丞相耶律德昌名曰隆運。

庚午，賜宅及陪葬地。

五月己卯朔，如中京。辛卯，清暑七金山。乙巳，西北路招討使蕭圖玉奏伐甘州回鶻，破蕭州，盡俘其民。詔修土隗口故城以實之。丙午，高麗西京留守庚肇弒其主誦，擅立誦從兄詢，詔諸道繕甲兵，以備東征。

秋八月戊申，振平州饑民。辛亥，幸中京。丙寅，謁顯、乾二陵。丁卯，自將伐高麗，遣使報宋。以皇弟楚國王隆祐留守京師，北府宰相、駙馬都尉蕭排押為都統，北面林牙僧奴為都監。九月乙酉，遣使冊西平王李德昭為夏國王。辛卯，遣樞密直學士高正、引進使韓把宣問高麗王詢。

冬十月丙午朔，女直進良馬萬匹，乞從征高麗，許之。王詢遣使奉表乞罷師，不許。

十一月乙酉，大軍渡鴨綠江，庚肇拒戰，敗之，退保銅州。

丙戌，肇復出，右皮室詳穩耶律敵魯擒肇及副將李立，追殺數十里，獲所棄糧餉、鎧仗。戊子，銅、霍、貴、寧等州皆降。

排押至奴吉達嶺，遇敵兵，戰敗之。辛卯，王詢遣使上表請朝，許之。禁軍士俘掠。以政事舍人馬保佑為開京留守。安州團練使王八為副留守。遣太子太師乙凜將騎兵一千，送保佑等赴京。

壬辰，守將卓思正殺遼使者韓喜孫等十人，領兵出拒，保佑等還。遣乙凜領兵擊之。思正遂奔西京。圍之五日不克。駐蹕城西。高麗禮部郎中渤海陀失來降。庚子，遣排押、盆奴等攻開京，遇高麗兵，敗之。王詢棄城遁去，遂焚開京，至清江，還。

二十九年春正月乙亥朔，班師，所降諸城復叛。至貴州南峻嶺谷，大雨連日，馬駝皆疲，甲仗多遺棄，霽乃得渡。己丑，次鴨祿江。庚寅，皇后及皇弟楚國王隆祐迎於來運城。壬辰，詔罷諸軍。己亥，次東京。

二月己酉，謁乾、顯二陵。戊午，所俘高麗人分置諸陵廟，余賜內戚、大臣。

三月己卯，大丞相晉國王耶律隆運薨。庚辰，皇弟楚國王隆祐權知北院樞密使事，樞密直學士高正為北院樞密副使。庚寅，南京、平州水，振之。己亥，以北院大王耶律室魯為北院樞密使，封韓王，北院郎君耶律世良為北院大王，前三司使劉慎行參知政事兼知南院樞密使事。

夏四月，清暑老古堝。五月甲戌朔，詔己奏之事送所司附《日歷》。又詔帳族有罪，黥墨依諸部人例。乙未，以劉慎行為南院樞密使，南府宰相邢抱質知南院樞密使事。

六月庚戌，升蔚州、利州為觀察使。乙卯，韓王耶律室魯薨。丙辰，以南院大王化哥為北院樞密使。丁巳，詔西北路招討使、駙馬都尉蕭圖玉安撫西鄙。置阻卜諸部節度使。

是秋，獵於平地松林。

冬十月庚子朔，駐蹕廣平澱。甲寅，贈大丞相晉國王耶律隆運尚書令，謚文忠。

十一月庚午朔，幸顯州。

十二月庚子朔，復如廣平澱。癸丑，以知南院樞密使事邢抱質年老，詔乘小車入朝。是月，置歸、寧二州。

是年，御試，放高承顏等二人及第。

開泰元年春正月己巳朔，宋遣趙湘、符成翰來賀。癸未，長白山三十部女直酋長來貢，乞授爵秩。甲申，駐蹕王子院。

丙戌，望祠木葉山。丁亥，女直太保蒲捻等來朝。戊子，獵於賣曷魯林。庚寅，祠木葉山。辛卯，曷蘇館大王曷裡喜來朝。

二月壬子，駐蹕瑞鹿原。

三月甲戌，以蔚州為觀察，不隸武定軍。乙亥，如葦濼。

丁丑，詔封皇女八人為郡主。乙酉，詔卜日行拜山、大射柳之禮，命北宰相、駙馬、蘭陵郡王蕭寧。樞密使、司空邢抱質督有司具儀物。丁亥，皇弟楚國王隆祐徙封齊國王，留守東京。

夏四月庚子，高麗遣蔡忠順來，乞稱臣如舊，詔王詢親朝。

壬寅，夏遣使進良馬。己酉，祀風伯。辛酉，以前孟父房敞穩蕭佛奴為左夷離畢。

五月戊辰朔，還上京。詔裴玄感、邢祥知禮部貢舉，放進士史簡等十九人及第。以駙馬蕭紹宗為鄭州防禦使。乙亥，以邢抱質為大同軍節度使。

六月，駐蹕上京。

秋七月丙子，以耶律遂貞為遼興軍節度使，遂正北院宣徽使，張昭瑩南院宣徽使，耶律受益上京副留守，寇卿彰德軍節度使。命耶律釋身奴、李操充賀宋生辰國信使副，蕭涅袞、齊泰賀宋正旦使副。進士庚文昭、張素臣、郎玄達坐論知貢舉裴玄感、邢祥私曲，秘書省正字李萬上書，辭涉恕訕，皆杖而徒之，萬役陷河治。

八月丙申朔，鐵驪那沙等送兀惹百餘戶至賓州，賜絲絹。

是日，那沙乞賜佛像、儒書，詔賜《護國仁王佛像》一，《易》、《詩》、《書》、《春秋》、《禮記》各一部。己未，高麗王詢遣田拱之奉表稱病不能朝，詔復取六州地。是月，齊國王隆祐亮，輟朝五日。

冬十月辛亥，如中京。

閏月丁卯，贈隆祐守太師，謚仁孝。

十一月甲午朔，文武百官加上尊號曰弘文宣武尊道至德崇仁廣孝聰睿昭聖神贊天輔皇帝。大赦，改元開泰。改幽都府為析津府，薊北縣為析津縣，幽都縣為宛平縣，覃恩中外。己亥，賜夏國使、東頭供奉官曹文斌、呂文貴、竇珪祐、守榮、武元正等爵有差。癸卯，前遼州錄事張庭美六世同居，儀坤州劉興澈四世同居，各給復三年。甲辰，西北招討使蕭圖玉奏七部太師阿裏底因其部民之怨，殺本部節度使霸暗並屬其家以叛，阻卜執阿裏底以獻，而沿邊諸部皆叛。

十二月丙寅，奉遷南京諸帝石像於中京觀德殿，景宗及宣獻皇后於上京五鸞殿。壬申，振奉聖州饑民。庚辰，賜皇弟秦晉國王隆慶鐵券。癸未，劉晨言殿中高可垣、中京留守推官李可舉治獄明允，詔超遷之。甲申，詔諸道水災饑民質男文者，起來年正月，日計傭錢十文，償價傭盡，遣還其家。歸州言其居民本新羅所遷，未習文字，請設學以教之。詔允所請。貴德、龍化、儀坤、雙、遼同、祖七州，至是有詔始征商。己丑，詔諸鎮建宣敕樓。

二月春正月癸巳朔，以裴玄感為翰林承旨，邢祥給事中，石用中翰林學士，呂德推樞密直學士，張儉政事舍人，邢抱質加開府儀同三司、守司空兼侍中，王繼忠中京留守、檢校太師，戶部侍郎劉涇加工部尚書，駙馬蕭紹宗加檢校太師，耶律控溫加政事令，封幽王。丁未，如瑞鹿原。北樞密使耶律化哥封豳王。以馬氏為麗儀，耿氏淑儀，尚寢白氏昭儀，尚服李氏順儀，尚功艾氏芳儀，尚儀孫氏和儀。己未，錄囚。烏古、敵烈叛，右皮室詳穩延壽率兵討之。是月，達旦國兵圍鎮州，州軍堅守，尋引去。

二月丙子，詔以麥務川為象雷縣，女河川為神水縣，羅家軍為閭山縣，出於川為富庶縣，習家砦為龍山縣，阿覽峪為勸農縣，松山川為松山縣，金甸子為金原縣。壬午，遣北院樞密副使高正按察諸道獄。

三月壬辰朔，化哥以西北路略平，留兵戍鎮州，赴行在。

夏四月甲子，拜日。詔從上京請，以韓斌所括贍國、撻魯河、奉、豪等州戶二萬五千四百有奇，置長霸、興仁、保和等十縣。丙子，如緬山。

五月辛卯朔，復命化哥等西討。

六月辛酉朔，遣中丞耶律資忠使高麗，取六州舊地。

秋七月壬辰，烏古、敵烈皆復故疆。乙未，西南招討使、政事令斜軫奏，黨項諸部叛者皆遁黃河北模赧山，其不叛者易黨、烏迷兩部因據其地，今復西遷，詰之則曰逐水草。不早圖之，後恐為患。又聞前後叛者多投西夏，西夏不納。詔遣使再間西遷之意，若歸故地，則可就加撫諭。使不報，上怒，欲代之。遂詔李德昭：「今黨項叛，我欲西伐，爾當東擊，毋失掎角之勢。」仍命諸軍各市肥馬。丁酉，以惕隱耶律滌洌為南府宰相，太尉五哥為惕隱。癸卯，鉤魚曲溝。戊申，詔以敦睦宮子錢振貧民。己酉，化哥等破阻卜酋長烏八之眾。丁卯，封皇子宗訓大內惕隱。

八月壬戌，遣引進使李延弘賜夏國王李德昭及義成公主車馬。己丑，耶律資忠使高麗還。

冬十月己未朔，畋麃井之北。命耶律阿營等使宋賀生辰。

辛酉，駐蹕長濼。丙寅，詳穩張馬留獻女直人知高麗事者。上問之。曰：「臣三年前為高麗所虜，為郎官，故知之。自開東京馬行七日，有大砦，廣如開京。旁州所貢珍異，皆積於此。

勝、羅等州之南，亦有二大砦，所積如之。若大軍行由前路，取曷蘇館女直北，直渡鴨綠江，並大河而上，至郭州與大路會，高麗可取而有也。」上納之。

十一月甲午，錄囚。癸丑，樞密使豳王化哥以西征有罪，削其官封，出為大同軍節度使。

十二月甲子，以北院大王耶律世良為北院樞密使，封歧王。

以宰臣劉晟監修國史，牛璘為彰國軍節度使，蕭孝穆為西北路招討使。

放進士鮮於茂昭等六人及第。

三年春正月己丑，錄囚。阻卜酋長烏八來朝，封為王。乙未，如渾河。丁酉，女直及鐵驪各遣使來貢。是夕，彗星見西方。丙午，畋演河濱。壬子，帝及皇后獵瑞鹿原。

二月戊午，詔增樞密使以下月俸。甲子，遣上京副留守耶律資忠復使高麗取六州舊地。三月庚子，遣耶律世良城招州。戊申，南京、奉聖、平、蔚、雲、應、朔等州置轉運使。

夏四月戊午，詔南京管內毋淹刑獄，以妨農務。癸亥，烏古叛。乙亥，沙州回鶻曹順遣使來貢。丙子，以西北路招討都監蕭孝穆為北府宰相。

五月乙酉，朔，清暑緬山。

六月乙亥，合拔里、乙室二國舅為一帳，以乙室夷離畢蕭敵烈為詳穩以總之。甲申，封皇侄胡都古為廣平郡王。

是夏，詔國舅詳穩蕭敵烈、東京留守耶律團石等討高麗，造浮梁於鴨綠江，城保、宣義、定遠等州。

秋七月乙酉朔，如平地松林。壬辰，詔政事省、樞密院，酒間授官釋罪，毋即奉行，明日覆奏。

八月甲寅朔，幸沙嶺。

九月丁酉，八部敵烈殺其詳穩稍瓦，皆叛，詔南府宰相耶律吾刺葛招撫之。辛亥，釋敵烈數人，令招諭其眾。壬子，耶律世良遣使獻敵烈俘。

冬十月甲寅朔，幸中京。丙子，以旗鼓拽刺詳穩題裡姑為奚六部大王。

放進士張用行等三十一人及第出身。

四年春正月乙酉，如瑞鹿原。丙戌，詔耶律世良再伐迪烈得。戊子，命詳穩拔姑瀦水瑞鹿原，以備春搜。丁酉，獵馬蘭澱。壬寅，東征。東京留守善寧、平章涅里袞奏，已總大軍及女直諸部兵分道進討，遂遣使費密詔軍前。

二月壬子朔，如薩堤凍。於闐國來貢。

夏四月癸丑，以林牙建福為北院大王。甲寅，蕭敵烈等代高麗還。丙辰，曷蘇館部請括女直王殊只你戶舊無籍者，會其不入賦役，從之。樞密使貫寧奏大破八部迪烈得，詔侍御撒刺獎諭，代行執手之禮。丙寅，耶律世良等上破阻卜俘獲數。戊辰，駐蹕沿柳湖。己巳，女直遣使來貢。壬申，耶律世良討烏古，破之。甲戌，遣使賞有功將校。世良討迪烈得至清泥堝。

時於厥既平，朝廷議內徙其眾，於厥安土重遷，遂叛。世良懲創，既破迪烈得，輒殲其丁壯。勒兵渡曷刺河，進擊餘黨，斥候不謹，其將勃括聚兵稠林中，擊遼軍不備。遼軍小卻，結陣河曲。勃括是夜來襲。翌日，遼後軍至，勃括誘於厥之眾皆遁，世良追之，軍至險厄。勃括方阻險少休，遼軍偵知其所，世良不亟掩之，勃括輕騎遁去。獲其輜重及所誘於厥之眾，並遷迪烈得所獲轄麥里部民，城臚朐河上以居之。是月，蕭楊哥尚南平郡主。

五月辛巳，命北府宰相劉晟為都統，樞密使耶律世良為副，殿前都點檢蕭屈烈為都監以伐高麗。晟先攜家置邊郡，致緩師期，追還之。以世良、屈烈總兵進討。以耶律德政為遼興軍節度使，蕭年骨烈天城軍節度使。李仲舉卒，詔賻恤其家。

六月庚戌，上拜日如禮。以麻都骨世勛，易衣馬為好。以上京留守耶律八哥為北院樞密副使。

秋七月，上又拜日，遂幸秋山。

自八月射鹿至於九月，復自癸丑至於辛酉，連獵於有柏、碎石、太保、響應、松山諸山。丁卯，與夷離畢、兵部尚書蕭榮寧定力交契，以重君臣之好。丙子，以旗鼓拽刺詳穩題裡姑為六部奚王。

冬十月，駐蹕撻刺割濼。

十一月庚申，詔汰東京僧，及命上京、中京洎諸宮選精兵五萬五千人以備東征。

十二月，南巡海徼。還，幸顯州。

五年春正月丁未，北幸。庚戌，耶律世良、蕭屈烈與高麗戰於郭州西，破之，斬首數萬級，盡獲其輜重。乙卯，師次南海軍，耶律世良薨於軍。癸酉，駐蹕雪林。

二月已卯，阻卜長來朝。辛巳，如薩堤濼。庚寅，以前東京統軍使耶律韓留為右夷離畢。戊戌，皇子宗真生。

三月乙卯，鼻骨德長撒保特、賽刺等來貢。辛酉，諸道獄空，詔進階賜物。丙寅，以前北院大王耶律敬溫為阿扎割只。

辛未，黨項魁可來降。

夏四月乙亥，振招州民。戊寅，以左夷離畢蕭合卓為北院樞密使，曷魯寧為副使。庚辰，清暑孤樹澱。

五月甲子，尚書蕭姬隱坐出使後期，削其官。丁卯，以耿元吉為戶部使。

六月，以政事舍人吳克昌按察霸州刑獄。丁丑，回鶻獻孔雀。

秋七月甲辰，獵於赤山。

八且丙子，幸懷州，有事於諸陵。戊寅，還上京。

九月癸卯，皇弟南京留守秦晉國王隆慶來朝，上親出迎勞至實德山。因同獵於松山。乙丑，駐蹕否堝。

冬十月甲午；封秦晉國王隆慶長子查割中山郡王，次子遂哥樂安郡王。

十一月辛丑朔，以參知政事馬保忠同知樞密院事、監修國史。丁巳，以北面林牙蕭隈窪為國舅詳穩。

十二月乙酉，秦晉國王隆慶還，至北安薨，訃聞，上為哀慟，輟朝七日。丁酉，宋遣張遜、王承德來賀千齡節。

是歲，放進士孫傑等因十八人及第。

六年春正月癸卯，如錐子河。

二月甲戌，以公主賽哥殺無罪婢，駙馬蕭圖玉不能齊家，降公主為縣主，削圖玉同平章事。丁丑，詔國舅帳詳穩蕭隗窪將本部兵東征高麗，其國舅司事以都監攝之。庚辰，以南面林牙涅合為南院大王。

三月乙巳，如顯州，葬秦晉國王隆慶。有事於顯、乾二陵。

追冊隆慶為太弟。

夏四月辛卯，封隆慶少子謝家奴為長沙郡王，以樞密使漆水郡王耶律制心權知諸行宮都部署事。壬辰，禁命婦再醮。丙申，如涼陘。

五月戊戌朔，命樞密使蕭合卓為都統，漢人行宮都部署王繼忠為副，殿前都點檢蕭屈烈為都監以伐高麗。翌日，賜合卓劍，俾得專殺。丙午，錄囚。己酉，設四帳都詳穩。甲寅，以南京統軍使蕭惠為右夷離畢。乙卯，祠木葉山、潢河。乙丑，駐蹕九層臺。

六月戊辰朔，德妃蕭氏賜死，葬兔兒山西。後數日，大風起塚上，晝暝，大雷電而雨不止者逾月。是月，南京諸縣蝗。

秋七月辛亥，如秋山。遣禮部尚書劉京、翰林學士吳叔達、知制誥仇正己、起居舍人程翥、吏部員外郎南承顏、禮部員外郎王景運分路按察刑獄。辛酉，以西南路招討請，置寧仁縣於勝州。九月庚子，還上京，以皇子屬思生，大赦。丁未，以駙馬蕭璉、節度使化哥、知制誥仇正己、楊佶充賀宋生辰正旦使副。

乙卯，蕭合卓等攻高麗興化軍不克，還師。

冬十月丁卯，南京路饑，輓雲、應、朔、弘等州粟振之。

辛未，獵鏵子河。庚寅，駐蹕達離山。

十一月乙卯，建州節度使石匡弼卒。

十二月丁卯，上輕騎還上京。戊子，宋遣李行簡、張信來賀千齡節。翌日，宋馮元，張綸來賀正旦。

卷十六本紀第十六　聖宗七

七年春正月甲辰，如達離山。

二月乙丑朔，拜日，如渾河。

三月辛丑，命東北越里篤、剖阿里、奧裏米、蒲奴里、鐵驪等五部歲貢貂皮六萬五千，馬三百。丙午，烏古部節度使蕭普達討叛命敵烈，滅之。

夏四月，拜日。丙寅，振川、饒二州饑。辛未，振中京貧乏。癸酉，禁匿名書。壬辰，以三司使呂德懋為樞密副使。

閏月壬子，以蕭進忠為彰武軍節度使兼五州制置。戊午，吐蕃王並裡尊奏，凡朝貢，乞假道夏國，從之。

五月丙寅，皇子宗真封梁王，宗元永清軍節度使，宗簡右衛大將軍，宗願左驍衛大將軍，宗偉右衛大將軍，皇侄宗範昭義軍節度使，宗熙鎮國軍節度使，宗亮繹州節度使，宗弼濮州觀察使，宗突曹州防禦使，宗顯、宗肅皆防禦使，以張儉守司徒兼政事令。

六月丙申，品打魯瑰部節度使勃魯里至鼻灑河，遇微雨，忽天地晦冥，大風飄四十三人飛旋空中，良久乃墮數里外。勃魯里幸獲免。一酒壺在地乃不移。八月丙午，行大射柳之禮。庚申，以耶律留寧、吳守達使宋賀生辰，蕭高九、馬胎謀使宋賀正旦。加平章蕭弘義開府儀同三司、尚父兼政事令。

秋七月甲子，詔翰林待詔陳升寫《南征得勝圖》於上京五鸞殿。丁卯，蒲奴里部來貢。

九月庚申朔，蒲呢國使奏本國與烏里國封壤相接，數侵掠不寧，賜詔諭之。戊辰，詔內外官，因事受賕，事覺而稱子孫僕從者，禁之。庚午，錄囚。括馬給東征軍。是月，駐蹕土河川。

冬十月，名中京新建二殿曰延慶，曰永安。壬寅，以順義軍節度使石用中為漢人行宮都部署。丙辰，詔以東平郡王蕭排押為都統，殿前都點檢蕭虛列為副統，東京守耶律八哥為都監伐高麗。仍諭高麗守吏，能率眾自歸者，厚賞；堅壁相拒者，追悔無及。

十一月壬戌，以呂德懋知吏部尚書，楊又玄知詳覆院，劉晟為霸州節度使，北府宰相劉慎行為彰武軍節度使。庚辰，禁服用明金，縷金、貼金。戊子，幸中京。

十二月丁酉，宋遣呂夷簡、曹璋來賀千齡節。是月，蕭排押等與高麗戰於茶、陀二河，遼軍失利，天雲、右皮室二軍沒溺者眾，遙輦帳詳穩阿果達、客省使酌古、渤海詳穩高清明、天云軍詳穩海裡等皆死之。

放進士張克恭等三十七人及第。

八年春正月，宋遣陳堯佐、張群來賀。壬戌，鐵驪來貢。

建景宗廟於中京。封沙州節度使曹順為敦煌郡王，二月丁未，以前南院樞密使韓制心為中京留守，漢人行宮都部署王繼忠南院樞密使。丙辰，祭風伯。

三月己未，以契丹弘義宮使赫石為興聖宮都部署，前遙恩拈部節度使控骨里積慶宮都部署，左祗候郎唱耶律罕因捷軍都監。乙亥，東平王蕭韓寧、東京留守耶律八哥、國舅平章事蕭排押、林牙要只等討高麗還，坐失律，數其罪而釋之。己卯，詔加征高麗有功渤海將校官。壬午，閱飛龍院馬。癸未，回跋部太師踏刺葛來貢。丙戌，置東京渤海承奉官都知押班。

夏四月戊子朔，如緬山。

五月壬申，以駙馬蕭克忠為長寧軍節度使。乙亥，遼寧州渤海戶於遼、土二河之間。己卯，曷蘇館惕隱阿不葛、宰相賽刺來貢。

六月戊子，錄征高麗戰段將校子弟。己丑，以左夷離畢蕭解里為西南面招討使，御史大夫蕭要只為夷離畢。己亥，惕隱耶律合葛為南府宰相，南面林牙耶律韓留為惕隱。癸卯，弛大擺山猿嶺採木之禁。乙巳，以南皮室軍校等討高麗有功，賜金帛有差。

秋七月己未，征高麗戰歿諸將，詔益對其妻。庚申，以東北路詳穩耶律獨迭為北院大王。辛酉，肴里、涅哥二奚軍征高麗有功，皆賜金帛。癸亥，詔阻卜依舊歲貢馬千七百，駝四百四十，豹鼠皮萬，青鼠皮二萬五千。戊辰，觀稼。己巳，回跋部太保麻門來貢。庚午，觀市，曲赦市中系囚。命解寧、馬翼充賀宋生辰使副。

八月庚寅，遣郎君曷不呂籌率諸部兵會大軍討高麗。

九月己巳，以石用中參知政事。宋遣崔遵度、正應昌來賀千齡節。壬申，錄囚。甲戌，復錄囚。庚辰，曷蘇館惕隱阿不割來貢。壬午，駐蹕土河川。

冬十月乙酉，詔諸道，事無巨細，己斷者，每三月一次條奏。戊子，遣耶律繼崇、鄭玄瑕賀寧正旦。癸巳，詔橫帳三房不得與卑小帳族為婚；凡嫁娶，必奏而後行。癸卯，以前北院大王建福為阿扎割只。甲辰，改東路耗裏太保城為咸州，建節以領之。

十一月甲寅，置雲州宣德縣。

十二月辛卯，駐蹕中京。乙巳，以廣平郡正宗業為中京留守、大定尹，韓制心為惕隱。辛亥，高麗王詢遣使乞貢方物，詔納之。

九年春天正月，宋遣劉平、張元普來賀。

二月，如鴛鴦濼。

五月庚午，耶律資忠使高麗還，王詢表請稱藩納貢，歸所留王人只刺里。只刺裏在高麗六年，忠節不屈，以為林牙。辛示，遣使釋王詢罪，並尤其請。癸酉，以耶律宗教檢校太傅，宗誨啟聖軍節度使，劉最太子太傅，仍賜保節功臣。

秋七庚戌朔，日有食之，詔以近臣代拜救日。甲寅，遣使賜沙州回鶻敦煌郡王曹順衣物。以查刺、耿元吉、韓九、宋璋為來年賀宋生辰正旦使副。

九月戊午，以駙馬蕭紹宗平章事。丁卯，文武百僚奉表上尊號，不許；表三上，乃從之。乙亥，沙州回鵲敦煌郡王曹順遣使來貢。括諸道漢民馬賜東征軍。以夷離畢延寧為兵馬副都部署，總兵東征。是月，駐蹕金瓶濼。宋遣宋綬、駱繼倫賀千齡節。冬十月戊寅朔，以涅里為奚王都監，突迭里為北王府舍利軍詳穩。郎君老使沙州還，詔釋宿累。國家舊使遠國，多用犯徒罪而有才略者，使還，即除其罪。戊子，西南招討奏黨項部有宋犀族輸貢不時，常有他意，宜以時遣使督之。詔曰：「邊鄙小族，歲有常貢。邊臣驕縱，徵斂無度，彼懷俱不能自達耳。

第遣清慎官將，示以恩信，無或侵漁，自然效順。」復奏帝居、迭烈德部言節度使韓留有惠政，今當代，請留。上命進其治狀。

辛丑，如中京。壬寅，大食國道使進象及方物，為子冊割請婚。十一月丁巳，以漆水郡王韓制心為南京留守、析津尹、兵馬都總管。己未，以夷離畢蕭孝順為南面諸行宮都部署，加左僕射。十二月丁亥，禁僧燃射煉指。戊子，詔中京建太祖廟，制度、祭器皆從古制。乙巳，招來年冬行大冊禮。

放進士張仲舉等四十五人。

太平元年春正月丁丑朔，宋使魯宗道、成吉來賀。如渾河。

二月乙卯，幸拔河。壬戌，獵高柳林。

三月戊戌，皇子勃只生。庚子，駙馬都尉蕭紹業建私城，賜名睦州，軍曰長慶。是月，太食國王復遣使請婚，封王子班郎君胡思裏女可老為公主，嫁之。

夏四月戊申，東京留守奏，女直三十部酋長請各以其子詣闕關祗候。詔與其父俱來受約。乙卯，錄囚。丁卯，置來州。

是月，清暑緬山。

秋七月甲戌朔，賜從獵女直人秋衣。乙亥，遣骨裏取石晉所上玉璽於中京。阻卜來貢。辛巳，如沙嶺。是月，獵潢河。

九月，幸中京。

冬十月丁未，敵烈酋長頗自來貢馬、駝。戊申，錄囚。壬子，宋使李懿、王仲賓來賀千齡節，及蘇惟甫、周鼎賀來歲元正，即遣蕭善、程翥報聘。黨項長曷魯來貢。己未，以薩敏解里為都點檢，高六副點檢，耶律羅漢奴左皮室詳穩，嗓姑右皮室詳穩，聊了西北路金吾，耶律僧隱御史大夫，求哥駙馬都尉，蕭舂、骨裏並大將軍。庚申，幸通天觀，觀魚龍曼衍之戲。翌日，再幸。還，升玉輅，自內三門入萬壽殿，奠酒七廟御容，因宴宗室。

十一月癸未，上御昭慶殿，文武百僚奉冊上尊號曰睿文英武遵道至德崇仁廣孝功成治定昭聖神贊天輔皇帝，大赦，改元太平，中外官進級有差。宋遣使來聘，夏、高麗遣使來貢。甲申，冊皇子梁正宗真為皇太子。

二年春正月，如納水鉤魚。

二月辛丑朔，駐蹕魚兒濼。

三月甲戌，如長春州。丁丑，宋使薛貽廓來告宋主恆殂，子禎嗣位。遣都點檢耶律僧隱等充宋祭奠使副，林牙蕭日新、觀察馮延休充宋後吊慰使副。戊寅，遣金吾耶諧領、引進姚居信充宋主吊慰使副。戊子，為宋主飯三京僧。是月，地震，雲、應二州屋摧地陷，嵬白山裂數百步，泉湧成流。

夏四月，如緬山清暑。

五月乙亥，參知政事石用中薨。庚辰，鐵驪遣使獻兀惹十六戶。六月己未，宋遣使薛由等來饋其先帝遺物。

秋七月己卯，以耶律信寧為奉陵軍節度使，高麗國參知政事王同顯靜海軍節度使，耶律遂忠長寧軍節度使，耿延毅昭德軍節度使，高守貞河西軍節度使。

九月癸巳，遣尚書僧隱、韓格賀宋主即位。

冬十月壬寅，遣堂後宮張克恭充賀夏國王李德昭生日使，耶律掃古、韓王充賀宋太后生日使副，耶律仙寧、史克忠充賀宋正旦使副。是月，駐蹕胡魯吉思澱。癸卯，賜宰臣呂德懋、參知政事吳叔達、樞密副使楊又玄、右丞相馬保忠錢物有差。

辛亥，至上京，曲赦幾內囚。

十一月丙戌，宋遣使來謝。

十二月辛丑，高麗王詢薨，其子欽遣使來報，即命使冊欽為高麗國王。甲寅，宋遣劉燁、郭志言來賀千齡節。

是年，放進士張漸等四十七人。三年春正月丙寅朔，如納水鉤魚。以僧隱為平章事。乙亥，以蕭臺德為南王府都監，林牙耶律信寧西北路招討都監。辛巳，賜越國公主私城之名曰懿州，軍曰慶懿。

二月丙申，以丁振為武信軍節度使，改封蘭陵郡王，戊申，以東平郡王蕭排押為西南面都招討，進封豳王。

夏四月，以耶律守寧為都點檢。

五月，清暑緬山。

六月戊申，以南院宣微使劉烴參知政事，蕭孝惠為副點檢，蕭孝恭東京統軍兼沿邊巡檢使。戊午，以蕭璉為左夷離畢，蕭琳為詳穩。

秋七月戊寅，以南府宰相耶律合葛為上京留守，封漆水郡王。丙戌，以皇后生辰為順天節。丁亥，賜緬山名曰永安。是月，獵赤山。

閏九月壬辰朔，以蕭伯達、韓紹雍充賀宋正旦使副，唐骨德、程昭文賀宋生辰使副。

冬十月庚辰，宋遣薛奎、郭盛來賀順天節，王臻、慕容惟素賀千齡節。東征軍奏：「統帥諧領、常袞課奴率師自毛母國嶺入，林牙高九、裨將大匡逸等率師鼓山嶺入。閏月末至撻離河，不遇敵而還。以是月會於弘怕只嶺，駝、馬死者甚眾。」

駐蹕遼河。

十一月辛卯朔，以皇侄宗範為歸德軍節度使，北府宰相蕭孝穆南京留守，封燕王，南京留守韓制心南院大王、兵馬都總管，仇正燕京轉運使。

十二月壬戌，以宗範為平章事，封三韓郡王，仇道衡中京副留守，馮延休順州刺史，郎玄化西山轉運使，趙其樞密直學士。丁卯，以蕭永為太子太師。己卯，封皇子重元秦國王。

四年春正月庚寅朔，宋遣張傳、張士禹、程琳、丁保衡來賀。如鴨子河。

二月己未朔，獵撻魯河。詔改鴨子河曰混同江，撻魯河曰長春河。

三月戊子朔，千齡節，詔賜諸宮分耆老食。

夏四月癸酉，以右承相馬保忠之子世弘使嶺表，至平地松林為盜所殺，特贈昭信軍節度使。

五月，清暑永安山。

六月己未，南院大王韓制心薨。戊辰，以鄭弘節為兵部郎中、劉慎行順義軍節度使。辛未，以燕王蕭孝穆子順為千牛衛將軍。甲戌，以中山郡王查哥為保靜軍節度使，樂安郡王遂哥廣德軍節度使，蕭解裏彰德軍節度使。庚辰，以遼興軍節度使周王胡都古為臨海軍節度使，漆水郡王敵烈南院大王。

秋七月，如秋山。

八月丙辰朔，以韓紹芳為樞密直學士，駙馬蕭匹敵都點檢。

九月，以駙馬蕭紹宗為武定軍節度使，耶律宗福安國軍節度使。冬十月，駐蹕遼河。宋遣蔡齊、李用和來賀千齡節。

十一月，追封南院大王韓制心為陳玉。

十二月，以蕭從政為歸義軍節度使，康筠監門衛，充賀宋正旦使副。

是年，放進士李炯等四十七人。

卷十七本紀第十七　聖宗八

五年春正月乙酉，如混同江。

二月戊午，禁天下服用明金及金線綺；國親當服者，奏而後用。是月，如魚兒濼。

三月壬辰，以左丞相張儉為武定軍節度使、同政事門下平章事，鄭弘節臨潢少尹，劉慎行遼興軍節度使，武定軍節度使蕭匹敵契丹行宮都部署，樞密副使楊又玄吏部尚書、參知政事兼樞密使。是月，如長春河魚兒濼，其水一夕有聲如雷，越沙岡四十里，別為一陂。

夏五月，清暑永安山。以蕭從順為太子太師，吳叔達翰林學士，道十馮若穀加太子中允，耶律晨武定軍節度使，張儉彰信軍節度使，呂士宗禮部員外郎，李可舉順義軍節度使。

秋七月，獵平地松林。

九月，駐蹕南京。己亥，以蕭迪烈、李紹琪充賀宋太后生辰使副，耶律守寧、劉四端充賀宋主生辰使副。

冬十月辛未，宋太后遣馮元宗、史方來賀順天節。

十一月庚子，幸內果園宴，京民聚觀。求進士得七十二人，命賦詩，第其工拙，以張昱等一十四人為太子校書郎，韓欒等五十八人為崇文館校書郎，辛丑，以左祗候郎君詳穩蕭羅羅為右夷離畢。

十二月丁巳，以漢人行宮都部署蕭孝先為上京留守，皇侄長沙郡王謝家奴匡義軍節度使，耶律仁舉興國軍節度使。甲子，蕭守寧為點檢侍衛親軍馬步軍。乙丑，北院樞密使蕭合卓薨。

戊辰，以北府宰相蕭普古為北院樞密使。己巳，遣蕭諧、李琪充賀宋正旦使副。庚午，以參知政事劉京為順義軍節度使。乙亥，宋使李維、張綸來賀千齡節。

是歲，燕民以年穀豐熟，車駕臨幸，爭以上物來獻。上禮高年，惠鰥寡，賜酺飲。至夕，六街燈火如晝，士庶嬉游，上亦微行觀之。丁丑，禁工匠不得銷毀金銀器。

六年春正月己卯朔，宋遣徐奭、裴繼起、張若谷、崔準來賀。庚辰，如鴛鴦濼。

二月己酉，以迷離己同知樞密院，黃翩為兵馬都部署，達骨只副之，赫石為都監，引軍城混同江、疏木河之間。黃龍府請建堡障三、烽臺十，詔以農隙築之。東京留守八哥奏黃翩領兵入女直界徇地，俘獲人、馬、牛、豕，不可勝計，得降戶二百七十，詔獎諭之。戊午，以耶律野為副點檢，以國舅帳蕭柳氏、徒魯骨領西北路十二班軍、奚王府舍利軍。己巳，南京水，遣使振之。庚午，詔黨項別部塌西設契丹節度使治之。

三月戊寅朔，以大同軍節度使張儉入為南院樞密使、左丞相兼政事令，參知政事吳叔達責授將作少監，出為東州刺史。

是月，阻卜來侵，西北路招討使蕭惠破之。

夏四月丁未朔，以武定軍節度使耶律洪古為惕隱。戊申，蒲盧毛朵部多兀惹戶，詔索之。丙寅，如永安山。

五月辛卯，以東京統軍使蕭慥古為契丹行宮都部署。癸卯，遣西北路招討使蕭惠將兵伐甘州回鶻。六月辛丑，詔凡官畜並印其左以識之。

秋七月戊申，獵黑嶺。

八月，蕭惠攻甘州不克，師還。自是阻卜諸部皆叛，遼軍與戰，皆為所敗，監軍涅裡姑、國舅帳太保曷不呂死之。詔遣惕隱耶律洪古、林牙化哥等將兵討之。

九月，駐蹕遼河滸。

冬十月丙子，曷蘇館諸部長來朝。庚辰，遣使問夏國五月與宋交戰之故。辛巳，以前南院大王直魯袞為烏古敵烈都詳穩。

庚寅，以蕭孝順、蕭紹宗兼待中，駙馬蕭紹業平章政事，前南院大王胡睹堇同知上京留守，安哥通化州節度使。

十一月乙丑，宋遣韓翼、田承說來賀順天節。戊辰，西北路招討司小校掃姑訴招討蕭惠三罪，詔都監奧骨禎按之。

十二月庚辰，曷蘇館部乞建旗鼓，許之。辛巳，詔北南諸部廉察州縣及石烈、彌里之官，不治者罷之。詔大小職官有貪暴殘民者，立罷之，終身不錄；其不廉直，雖處重任，即代之；能清勤自持者，在卑位亦當薦拔；其內族受賂，事發，與常人所犯同科。戊戌，遣杜防、蕭蘊充賀宋生辰使副。庚子，駐蹕遼河。七年春正月壬寅朔，宋遣張保維、孫繼業、孔道輔、馬崇至來賀。如混同江。辛亥，以女直白縷為惕隱，蒲馬為嚴母部太師。甲寅，蒲盧毛朵部遣使來貢。

夏四月乙未，獵黑嶺。

五月，清暑永安山。西南路招討司奏陰山中產金銀，請置冶，從之。復遣使循遼河源求產金銀之礦。

六月，禁諸屯田不得擅貨官粟。癸巳，詔蕭惠再討阻卜。

秋七月己亥朔，詔更定法令。庚子，詔諭駙馬蕭鉏不、公主粘米袞：「爾於後有父母之尊，後或臨幸，祗謁先祖，祗拜空帳，失致敬之禮，今後可設像拜謁，」乙巳，詔輦路所經，旁三十步內不得耕種者，不在訴訟之限。

九月，駐蹕遼河。

冬十月丁卯朔，詔諸帳院庶孽，並從其母論貴賤。

十一月，宋遣石中立、石貽孫來賀千齡節，王博文、王雙賀順天節。辛亥，以楊又玄、邢祥知貢舉。己未，匡義軍節度使中山郡王查葛、保寧軍節度使長沙郡王謝家奴，廣德軍節度使樂安郡王遂哥奏，各將之官，乞選伴讀書史，從之。癸亥，以三韓王欽為啟聖軍節度使，楊佶刑部侍郎、甲子，以左千牛衛上將軍耶律古昱為北院大王。

十二月丁卯朔，遣耶律遂英、王永錫充賀宋太后生辰，蕭速撒、馬保永充賀正旦使副。癸酉，以金吾蕭高立為奚舍利軍詳穩。八年春正月己亥，如混同江。庚申，黨項侵邊，破之。甲子，詔州縣長吏勸農。

二月戊子，燕京留守蕭孝穆乞於拒馬河接宋境上置戍長巡察，詔從之。

三月，駐蹕長春河。

夏五月，清暑永安山。

六月，以韓寧、劉湘充賀宋太后生辰使副，吳克荷充賀夏國王李德昭生辰使。癸巳，權北院大王耶律鄭留奏，今歲十一月皇太子納妃，諸族備會親之帳。詔以豪盛者三十戶給其費。

秋七月丁酉，以遙輦帳郎君陳哥為西北路巡檢，與蕭諧領同管二招討地。以南院大王耶律敵烈為上京留守。戊戌，獵平地松林。

九月壬辰朔，以渤海宰相羅漢權東京統軍使。壬子，幸中京。北敵烈部節度使耶律延壽請視諸部，賜旗鼓，詔從之。癸丑，阻卜別部長胡懶來降。乙卯，阻卜長舂古來降。

冬十月，宋遣唐肅、葛懷愍來賀順天節。樞密使、魏王耶律斜軫孫婦阿聒指斥乘與，其孫骨欲為之隱，事覺，乃並坐之，仍籍其家。詔燕城將士，若敵至，總管備城之東南，統軍守其西北，馬步軍備其野戰，統軍副使繕壁壘，課士卒，各練其事。

十一月丙申，皇太子納妃蕭氏。以耶律求翰為北院大王。

十二月辛酉朔，以遙輦太尉謝佛留為天云軍詳穩。壬申，以前北院大王耶律留寧為雙州節度使，庚筠崇德宮都部署，謝十永興宮都部署，旅墳宜州節度使。口庵遼州節度使，耶律野同知中京留守，耶律曷魯突愧為大將軍。丁丑，詔庶孽雖己為良，不得預世選。丁亥，宋遣寇瑊、庚德來賀千齡節，朱諫、曹英、張逸、劉永釗賀來歲兩宮正旦。詔兩國舅及南、北王府乃國之貴族，賤庶不得任本部官。

是歲，放進士張宥等五十七人。

九年春正月，至自中京。

二月戊辰，遣使賜高麗王欽物。如斡凜河。

夏五月，清暑永安山。

六月戊子朔，以長沙郡王謝家奴為廣德軍節度使，樂安郡王遂哥匡義軍節度使，中山郡王查葛保定軍節度使，進封潞王，豫章王貼不長寧軍節度使。以耶律思忠、耶律荷、耶律皓、遙輦謝佛留、陳邈、韓紹一、韓知白、張震充賀宋兩宮生辰及來歲正旦使副。

秋七月戊午朔，如黑嶺。

八月己丑，東京舍利軍詳穩大延琳囚留守、駙馬都尉蕭孝先及南陽公主，殺戶部使韓紹勛、副使王嘉、四捷軍都指揮使蕭頗得，延琳遂僭位，號其國為興遼，年為天慶。初，東遼之地，自神冊來附，未有榷酤監曲之法，關市之徵亦甚寬弛。馮延休、韓紹勛相繼以燕地平山之法繩之，民不堪命。燕又仍歲大饑，戶部副使王嘉復獻計造船，使其民請海事者，漕粟以振燕民，水路艱險，多至覆沒。雖言不信，鞭楚搒掠，民怨思亂，故延琳乘之，首殺紹勛、嘉，以快其眾。延琳先事與副留守王道平謀，道平夜棄其家，逾城走，與延琳所遣召黃龍府黃翩者，俱至行在告變。上即徵諸道兵，以時進討。時國舅詳穩蕭匹敵治近延琳，先率本管及家兵據其要害，絕其西渡之計。渤海太保夏行美亦舊主兵，戍保州，延琳密馳書，使圖統師耶律蒲古。

行美乃以實告，蒲古得書，遂殺渤海兵八百人，而斷其東路。

延琳知黃龍、保州皆不附，遂分兵西取瀋州，其節度使蕭王六初至，其副張傑聲言欲降，故不急攻。及知其詐，而已有備，攻之不克而還。時南、北女直皆從延琳，高麗亦稽其貢。及諸道兵次第皆至，延琳嬰城固守。

冬十月丙戌朔，以南京留守燕王蕭孝穆為都統，國舅詳穩蕭匹敵為副統，奚六部大王蕭蒲奴為都監以討之。

十一月乙卯朔，如顯陵。丙寅，以瀋州節度副使張傑為節度使，其皇城進士張人紀、趙睦等二十二人入朝，試以詩賦，皆賜第，超授保州戍將夏行美平章事。壬申，以駙馬劉四端權知宣徽南院事。

十二月丁未，守遣仇水、韓永錫來賀千齡節。命耶律育、吳克荷、蕭可觀、趙利用充賀宋生辰使副，耶律元古、崔閏、蕭昭古、竇振充來歲賀宋正旦使副。

十年春正月乙卯朔，宋遣王夷簡、竇處約、張易、張士宜來賀。二月，幸龍化州。

三月甲寅朔，詳穩蕭匹敵至自遼東，言都統蕭孝穆去城四面各五里許，築城堡以圍之。駙馬延寧與其妹穴地遁去，惟公主崔人在後，為守陴者覺而止。

夏四月，如乾陵。以耶律行平為廣平軍節度使，夏行美為忠順軍節度使，李延弘知易州，蕭從順加太子太師。

五月戊申，清暑柏坡。

秋七月壬午，詔來歲行貢舉法。

八月丙午，東京賊將楊詳世密送款，夜開南門納遼軍。擒延琳，渤海平。

冬十月駐蹕長寧澱。

十一月辛亥，南京留守燕王蕭孝穆以東征將士凱還，戎服見上，上大加宴勞。翌日，以孝穆為東平王、東京留守，國舅詳穩、駙馬都尉蕭匹敵封蘭陵郡王，奚王蒲奴加侍中；以權燕京留守兼侍中蕭惠為燕京統軍使，前統軍委窊大將軍、節度使，宰相兼樞密使馬保忠權知燕京留守，奚王府都監蕭阿古軫東京統軍使。詔渤海舊族有勛勞材力者敘用，餘分居來、隰、遷、潤等州。

十二月乙巳，宋遣梅詢、王令傑來賀千齡節。漆水郡王耶律敵烈加尚父，烏古部節度使蕭普達為乙室部大王，尚書左僕射蕭琳為臨海軍節度使。

十一年春正月己酉朔，如混同江。

二月，如長春河。

三月，上不豫。

夏五月，大雨水，諸河橫流，皆失故道。

六月丁丑朔，駐蹕大福河之北。己卯，帝崩於行宮，年六十一，在位四十九年。景福元年閏十月壬申，上尊謚曰文武大孝宣皇帝，廟號聖宗。

贊曰：聖宗幼沖嗣位，政出慈闈。及宋人二道來攻，新御甲胄，一舉而復燕、雲，破信、彬，再舉而躪河、朔，不亦偉歟！既而侈心一後，佳兵不祥，東有茶、陀之敗，西有甘州之喪。此狃於常勝之過也。然其踐阼四十九年，理冤滯，舉才行，察貪殘，抑奢僭，錄死事之子孫，振諸部之急乏，責迎合不忠之罪，卻高麗文樂之歸。遼之諸帝，在位長久，今名無穹，其唯聖宗乎！
