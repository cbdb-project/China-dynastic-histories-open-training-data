屈突通，其先蓋昌黎徒何人，後家長安。仕隋為虎賁郎將。文帝命覆隴西牧簿，得隱馬二萬匹，帝怒州龍門（今山西河津）人。曾於河、汾之間授徒千人，時稱，收太僕卿慕容悉達、監牧官史千五百人，將悉殊死。通曰：「人命至重，死不復生。陛下以至仁育四海，豈容以畜產一日而戮千五百士？」帝叱之，通進頓首曰：「臣願身就戮，以延眾死。」帝寤，曰：「朕不明，乃至是。今當免悉達等，旌爾善言。」遂皆以減論。擢左武衛將軍。蒞官勁正，有犯法者，雖親無所回縱。其弟蓋為長安令，亦以方嚴顯。時為語曰：「寧食三鬥艾，不見屈突蓋；寧食三鬥蔥，不逢屈突通。」

煬帝即位，遣持詔召漢王諒。先是，文帝與諒約，若璽書召，驗視敕字加點，又與玉麟符合，則就道。及是，書無驗，諒覺變，詰通，通占對無屈，竟得歸長安。大業中，與宇文述共破楊玄感，以功遷左驍衛大將軍。秦、隴盜起，授關內討捕大使。安定人劉迦論反，眾十餘萬據雕陰。通發關中兵擊之，次安定，初不與戰，軍中意其怯。通陽言旋師，而潛入上郡。賊未之覺，引而南，去通七十里舍，分兵徇地。通候其無備，夜簡精甲襲破之，斬迦論並首級萬餘，築京觀於上郡南山，虜老弱數萬口。後隋政益亂，盜賊多，士無鬥志，諸將多覆。通每向必持重，雖不大克，亦不敗負。帝南幸，使鎮長安。

高祖起，代王遣通守河東，戰久不下，高祖留兵圍之，遂濟河，破其將桑顯和於飲馬泉。通大懼，乃留鷹揚郎將堯君素守蒲，將自武關趨藍田以援長安。至潼關，阻劉文靜兵不得進，相持月餘。通令顯和夜襲文靜，詰朝大戰，顯和縱兵破二壁，唯文靜一壁獨完，然數入壁，短兵接，文靜中流矢，軍垂敗，顯和以士疲，乃傳餐食，文靜因得分兵實二壁。會游軍數百騎自南山還，擊其背，三壁兵大呼，奮而出，顯和遂潰，盡得其眾。通勢蹙，或說之降，曰：「吾蒙國厚恩，事二主，安可逃難？獨有死報爾！」每自摩其頸曰：「要當為國家受人一刀！」其訓勉士卒必流涕，故力雖窮，而人尚為之感奮。帝遣其家僮往召，通趨斬之。俄聞京師平，家盡沒，乃留顯和保潼關，率兵將如洛。既行，而顯和來降。文靜遣竇琮、段志玄精騎追及於稠桑，通結陣拒之。琮縱其子壽往諭使降，通大呼曰：「昔與汝父子，今則仇也！」命左右射之，顯和呼其眾曰：「京師陷，諸君皆家關西，何為復東？」眾皆舍兵。通知不免，遂下馬東南向，再拜號哭曰：「臣力屈兵敗，不負陛下。」遂被禽，送長安。帝勞曰：「何相見晚邪？」泣曰：「通不能盡人臣之節，故至此，為本朝羞。」帝曰：「忠臣也！」釋之，授兵部尚書、蔣國公，為秦王行軍元帥長史。

從平薛仁杲，時賊珍用山積，諸將爭得之，通獨無所取。帝聞，曰：「清以奉國，名定不虛。」特賚金銀六百兩、彩千段。判陜東道行臺左僕射，從討王世充。時通二子在洛，帝曰：「今以東略屬公，如二子何？」通曰：「臣老矣，不足當重任。然疇昔陛下釋俘累，加恩禮，以蒙更生，是時口與心誓，以死許國。今日之行，正當先驅，二兒死自其分，終不以私害義。」帝太息曰：「烈士徇節，吾今見之。」及竇建德來援賊，秦王分麾下半以屬通，俾與齊王圍洛。世充平，論功第一，拜陜東道大行臺右僕射，鎮東都。數歲，召為刑部尚書。自以不習文，固辭，改工部。建成之變，復檢校行臺僕射，馳鎮洛。貞觀初，行臺廢，為洛州都督，進左光祿大夫。卒，年七十二，贈尚書左僕射，謚曰忠。後詔配饗太宗廟廷。永徽中，贈司空。

二子壽、詮，壽襲爵。太宗幸洛，思通忠節，故詮以少子拜果毅都尉，賜粟帛恤其家，終瀛州刺史。詮子仲翔，神龍中，復守瀛州。

初，桂州都督李弘節亦以清慎顯。既歿，其家賣珠。太宗疑弘節實貪，欲追坐舉者。魏徵曰：「陛下過矣！且今號清白死不變者，屈突通、張道源。通二子來調，共一馬；道源子不能自存。審其清者不加恤，疑其濁者罪所舉，亦好善不篤矣。」帝曰：「朕未之思。」置不問。故通之清益顯云。
