劉麗川者，廣東香山人。貿易上海，習於洋商，與蘇松太道吳健彰有舊。素行不法，見粵匪勢盛，遂倡亂，糾客籍粵、閩、江右會黨二千人，於三年秋襲上海城，戕知縣袁祖德，劫道庫，吳健彰遁入領事署。鄰境亂民紛起應之，寶山、嘉定、青浦、南匯、川沙五城連陷。蘇紳捐募川勇千人，刑部主事劉存厚領之，隸於吉爾杭阿為軍鋒，連克青浦、嘉定。諸軍至，五城以次復。合圍上海，分南北兩營。

四年春，存厚穴地轟城，以援兵不繼退。賊由北門出犯，吉爾杭阿親燃砲擊卻之。賊又劫北營，虎嵩林兵挫。吉爾杭阿固守，得不潰，復擊退西門撲營之賊，超擢布政使，賜花翎，尋擢巡撫。復於南門掘地道，火發，副將清長先登，沒於陣，兵又退。地鄰租界，匪人暗濟餉械，久不下，乃於洋涇濱築墻塞濠，斷其糧道，賊始困。負嵎已經年，洋商貿易不便，吉爾杭阿開誠曉以利害，於是法國兵官請助剿，英、美領事允讓地設防。築土墻於陳家木橋，移營進逼，下令投誠免死，縋城出者日以千計。賊襲陳家木橋，擊敗之，擒斬悍黨偽將軍林阿朋。除夕，乘賊不備，地雷發，督兵躍城入，麗川縱火逸，追擒伏誅，餘賊盡殲。捷聞，文宗嘉其功，加頭品頂戴，賜號法施善巴圖魯。

五年，命率得勝之兵馳往向榮大營，幫辦軍務，專任鎮江一路。鎮江賊酋吳汝孝最桀黠，恃金山為犄角，銀山、寶蓋山並有伏賊。是年秋，迭攻鎮江西門、南門，堵截金山、瓜洲沿江援賊，累戰皆捷。虎嵩林克寶蓋山，吉爾杭阿駐營其上，乘黃山發巨砲轟城，賊卡盡毀。江寧賊集大股由北岸渡江來援，吉爾杭阿策高資鎮為賊糧道，遣兵截擊，賊退棲霞石埠橋。偕總兵德安扼剿，留劉存厚率三營守高資煙墩山。

六年春，賊糾悍黨陳玉成、李秀成等來援，提督張國樑御之於倉頭鎮。賊潛由小港出江順流下，城賊突出應，官軍為所乘，賊遂長驅進金雞嶺，逼寶蓋山大營。吉爾杭阿拒，賊未得逞，乃渡江犯儀徵、揚州。五月，賊數萬復犯高資，存厚告急。大營兵僅八千，或謂：「賊眾且銳，不可當，姑舍高資，徐圖大舉為便。」吉爾杭阿奮然曰：「一戰絕賊糧道，鎮江旦夕且下。吾寧以死報國耳！」遂馳抵煙墩，被圍，鏖戰五晝夜，親執旗指麾，猝中砲，殞。存厚護尸突圍出，為賊所要截，歿於陣，並遺骸失之。副都統繃闊投江死。鎮江軍亦潰，副將周兆熊死之。事聞，文宗震悼，追贈吉爾杭阿總督，予一等輕車都尉世職，謚勇烈。於殉難地方建專祠，上海亦建專祠。子文鈺襲世職，賜員外郎。
