牛皋，字伯遠，汝州魯山人。初為射士，金人入侵，皋聚眾與戰，屢勝，西道總管翟興表補保義郎。杜充留守東京，皋討劇賊楊進於魯山，三戰三捷，賊黨奔潰。累遷榮州刺史、中軍統領。金人再攻京西，皋十餘戰皆捷。加果州團練使。京城留守上官悟闢為同統制兼京西南路提點刑獄。金人攻江西者，自荊門北歸，皋潛軍於寶豐之宋村，擊敗之。轉和州防禦使，充五軍都統制。又與孛堇戰魯山鄧家橋，敗之。轉西道招撫使。偽齊乞師於金入寇，皋設伏要地，自屯丹霞以待。敵兵悉眾來，伏發，俘其酋豪鄭務兒。遷安州觀察使，尋除蔡唐州信陽軍鎮撫使、知蔡州。遇敵戰輒勝，加親衛大夫。

會岳飛制置江西、湖北，將由襄、漢規中原，命皋隸飛軍。飛喜甚，即闢為唐鄧襄郢州安撫使，尋改神武後軍中部統領。偽齊使李成合金人入寇，破襄陽六郡。敵將王嵩在隨州，飛遣皋行，裹三日糧。糧未盡，城已拔，執嵩斬之，得卒五千，遂復隨州。李成在襄陽，飛遣皋以騎兵擊破之，復襄陽。

金人攻淮西，飛遣皋渡江，自提兵與皋會。時偽齊驅甲騎五千薄廬州，皋遙謂金將曰：「牛皋在此，爾輩胡為見犯？」眾皆愕然，不戰而潰。飛謂皋曰：「必追之，去而復來，無益也。」皋追擊三十餘里，金人相踐及殺死者相半，斬其副都統及千戶五人，百戶數十人，軍聲大振。

廬州平，進中侍大夫。從平楊麼，破之。麼技窮，舉鐘子儀投於水，繼乃自僕。皋投水擒麼，飛斬首函送都督行府。除武泰軍承宣使，改行營護聖中軍統制，尋充湖北、京西宣撫司左軍統制，加龍、神衛四廂都指揮使。

金人渝盟，飛命皋出師戰汴、許間，以功最，除捧日天武四廂都指揮使、成德軍承宣使，樞密行府以皋兼提舉一行事務。宣撫司罷，改鄂州駐札御前左軍統制，升真定府路馬步軍副統總管，轉寧國軍承宣使、荊湖南路馬步軍副總管。

紹興十七年上巳日，都統制田師中大會諸將，皋遇毒，亟歸，語所親曰：「皋年六十一，官至侍從，幸不啻足。所恨南北通和，不以馬革裹尸，顧死牖下耳。」明日卒。或言秦檜使師中毒皋雲。

初，檜主和，未幾，金渝盟入侵，帝手札賜飛從便措置。飛乃命皋及王貴、董先、楊再興、孟邦傑、李寶等經略東西京、汝、鄭、穎、陳、曹、光、蔡諸郡；又遣梁興渡河，糾合忠義社取河東北州縣。未幾，李寶捷於曹州，捷於宛亭，捷於渤海廟；董先、姚政捷於穎昌；劉政捷於中牟。張憲復穎昌、淮寧府；王貴之將楊成復鄭州；張應、韓清復西京。皋及傅選捷於京西，捷於黃河上。孟邦傑復永安軍，其將楊遇復南城軍，又與劉政捷於西京。梁興會太行忠義及兩河豪傑趙雲、李進、董榮、牛顯、張峪等破金人於垣曲，又捷於沁水，追至孟州之邵原，金張太保、成太保等以所部降，又破金高太尉兵於濟源。喬握堅等復趙州；李興捷於河南府，捷於永安軍；梁興在河北取懷、衛二州，大破兀朮軍，斷山東、河北金帛馬綱之路，金人大擾。未幾，岳飛還朝，下獄死，世以為恨云。
