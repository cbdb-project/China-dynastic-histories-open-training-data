韓令坤，磁州武安人。

父倫，少以勇敢隸成德軍兵籍，累遷徐州下邳鎮將兼守禦指揮使。世宗以令坤貴，擢陳州行軍司馬，及令坤領陳州，徙倫許州。罷職，復居宛丘，多以不法乾郡政，私酤求市利，掊斂民財，公私患之。項城民武詣闕訴其事，命殿中侍御史率汀按之。倫詐報汀雲被詔赴闕，汀奏之。世宗怒，追劾具伏，法當棄市。令坤泣請於世宗，遂免死流海島。顯德六年，為左驍衛中郎將，遷左監門衛將軍。宋初，拜磁州刺史，轉亳州團練使。乾德四年，改本州防禦使，卒。

令坤少隸周祖帳下，廣順初，歷鐵騎散員都虞候，控鶴右第一軍都校、領和州刺史。世宗即位，授殿前都虞候。俄賞高平之功，為龍捷左廂都虞候、領容州團練使，進本廂都指揮使、領泗州防禦使。徵太原，為行營前軍都校。未幾，為侍衛馬軍都指揮使、領定武軍節度。

世宗使宰相郴穀將兵征淮南，俾令坤等十二將以從。谷退保正陽，為吳人所乘。令坤與宣祖、李重進合兵擊之，大敗吳人。世宗親征，聞揚州無備，遣令坤及宣祖、白延遇、趙晁等襲之。令坤先令延遇以精騎數百遲明馳入，城中不之覺。令坤繼至撫之，民皆按堵。南唐東都副留守馮延魯為僧匿寺中，令坤求獲之，送行在，遂以令坤知州事。由是泰州懼，以城降。

時錢俶受詔攻常、潤，圍毗陵，反為南唐所敗。南唐乘勝遣將陸孟俊逼泰州，周師不能守，孟俊遂進軍蜀罔，逼揚州，令坤棄其城。世宗怒，命太祖與張永德領兵趨六合援之。令坤聞援至，復入城守，與孟俊兵戰，大敗之，擒孟俊，敗其將馬貴於楚州灣頭堰，擒漣州刺史秦進崇。俄命向拱為緣江招討使，以令坤副之，下壽州。歸朝，加檢校太尉、領鎮安軍節度使。世宗乃復幸淮右，次楚州，遣令坤率兵先入揚州，命權知軍府事。揚州城為吳人所毀，詔發丁壯別築新城，命令坤為修城都部署。

六年春，命令坤以汴、亳民導汴水入於蔡。三月，世宗將北征，命率龍捷、虎捷、驍武兵先赴大名，又副王晏為益津關一路都部署，俄為霸州都部署，率所部兵之。恭帝即位，加檢校太尉、侍衛馬步軍都虞候。冬，詔防北邊。

宋初，移領天平軍，加侍衛馬步軍都指揮使、同平章事。太祖親征李筠，詔令坤率兵屯河陽。及澤、潞平，還京，錫宴令坤等於禮賢講武殿，賜襲衣、器幣、鞍勒馬有差，以功加兼侍中。又從討李重進。建隆二年，改成德軍節度，充北面緣邊兵馬都部署。將赴鎮，上於別殿置酒餞之，因勖其為治。

乾德六年，疽發背卒，年四十六。太祖素服發哀於講武殿，錄其子慶朝為閑廄使，慶雄為閑廄副使。令坤有才略，識治道，與太祖同事周室，情好親密。鎮常山凡七年，北邊以寧。聞其卒，甚悼惜之。

初，南唐遣邊鎬破湖南，以馬希崇分司揚州，及令坤克取之，希崇以妓稀薄獻，令坤甚嬖之。會擒陸孟俊，將械送行在所，楊氏於簾間窺見之，即拊膺慟哭。令坤怪問之，楊氏曰：「孟俊往年入潭州，殺我家二百口，惟妾為希崇所匿得免，願甘心焉。」令坤以詰孟俊，孟俊具伏，令坤乃殺之。