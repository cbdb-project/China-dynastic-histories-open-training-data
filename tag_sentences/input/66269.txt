楊璟，合肥人。本儒家子。以管軍萬戶從太祖下集慶，進總管。下常州，進親軍副都指揮使。從下婺州，遷樞密院判官。再從伐漢，以功擢湖廣行省參政，移鎮江陵。進攻湖南蠻寇，駐師三江口。復以招討功遷行省平章政事。帥左丞周德興、參政張彬將武昌諸衛軍，取廣西。

洪武元年春進攻永州。守將鄧祖勝迎戰敗，斂兵固守。璟進圍之。元兵來援，駐東鄉，倚湘水列七營，軍勢甚盛。璟擊敗之，俘獲千餘人。全州守將平章阿思蘭及周文貴再以兵來援，輒遣德興擊敗之。遣千戶王廷取寶慶，德興、彬取全州，略定道州、藍山、桂陽、武岡諸州縣。而永州久不下，令裨將分營諸門，築壘困之，造浮橋西江上，急攻之。祖勝力盡，仰藥死。百戶夏昇約降。璟兵踰城入，參政張子賢巷戰，軍潰被執，遂克永州。而征南將軍廖永忠、參政朱亮祖亦自廣東取梧州，定潯、貴、鬱林。亮祖以兵來會。進攻靖江不下，璟謂諸將曰：「彼所恃西濠水耳。決其隄岸，破之必矣。」乃遣指揮丘廣攻叚口關，殺守隄兵，盡決濠水，築土隄五道，傅於城。城中猶固守。急攻二月，克之，執平章也兒吉尼。先是張彬攻南關，為守城者所詬，怒欲屠其民。璟甫入，立下令禁止之，民乃安。復移師徇郴州，降兩江土官黃英岑、伯顏等，而永忠亦定南寧、象州。廣西悉平。

還，與偏將軍湯和從徐達取山西，至澤州，及元平章韓扎兒戰於韓店，敗績。還，捕唐州亂卒，留鎮南陽。未幾，詔璟往使於夏。是時夏主昇幼，母彭及諸大臣用事。璟既至。數諭升以禍福，俾從入覲。昇集其下共議。而諸大臣方專恣，不利昇歸朝，皆持不可，升亦莫能決。璟還，再以書諭升，終不聽。踰二年而夏亡。璟遷湖廣行省平章。

慈利土官覃垕構諸洞蠻為亂，命帥師往討，連敗之。垕詐降，璟使部卒往報，為所執。太祖遣使讓璟。璟督戰，士力攻，賊乃遁。

三年大封功臣，封璟營陽侯，祿千五百石，予世券。

四年從湯和伐夏，戰於瞿塘，不利。明年充副將軍，從鄧愈討定辰、沅蠻寇。再從大將軍徐達鎮北平，練兵遼東。十五年八月卒，追封芮國公，謚武信。子通嗣，二十年帥降軍戍雲南，多道亡，降普定指揮使。二十三年，詔書坐璟胡惟庸黨，謂以瞿塘之敗被責，有異謀云。
