錢一本，字國瑞，武進人。萬曆十一年進士。除廬陵知縣，徵授御史。入臺即發原任江西巡按祝大舟貪墨狀，大舟至遣戍。已，論請從祀曹端、陳真晟、羅倫、羅洪先於文廟。出按廣西。

帝以張有德請備大禮儀物，復更冊立東宮期，而申時行柄國，不能匡救。一本上論相、建儲二疏。其論相曰：

昨俞旨下輔臣，令輔臣總政。夫朝廷之政，輔臣安得總之？內閣代言擬旨，本顧問之遺，遇有章奏，閣臣宜各擬一旨。今一出時行專斷。皇上斷者十一，時行斷者十九。皇上斷謂之聖旨，時行斷亦謂之聖旨。惟嫌怨所在，則以出自聖斷為言，罪何可勝誅。所當論者一。

評事雒于仁進四藥之箴，陛下欲見之施行，輔臣力勸留中。既有言及輔臣之章，亦盡留中不下。道吾君以遂非文過如此，復安望其盡忠補過耶？所當論者二。

科場弊竇，汙人齒頰，而敢擬原無私弊之旨，以欺吾君。臣請執政子弟有中式而被人指摘者，除名改蔭。又與見從仕籍者，暫還里居，俟父致政，乃議進止。毋令犬馬報主之心，不勝其牛馬子孫之計。所當論者三。

大臣以身殉國，安復有家。乃以遠臣為近臣府庫，又合遠近之臣為內閣府庫。開門受賂自執政始，而歲歲申餽遺之禁何為哉？所當論者四。

墨敕斜封，前代所患；密啟言事，先臣弗為。今閣臣或有救援之舉，或有密勿之謀，類具揭帖以進，雖格言正論，讜議忠謀，已類斜封密啟之為，非有公聽並觀之正。況所言公，當與天下公言之；所言私，忠臣不私。奈何援中書之故事，啟留中之弊端，昭恩怨之所由，示威福之自己。所當論者五。

我國家仿古為治，部院即分職之六卿，內閣即論道之三公。未聞三公可盡攬六卿之權，歸一人掌握，而六卿又頫首屏氣，唯唯聽命於三公，必為請教而後行也。所當論者六。

三公職在論道。師，道之教訓。今講幄經年不御，是何師也？傅，傅之德義。今外帑匱乏，私藏充盈，不能一為救正，是何傅也？保，保其身體。今聖躬常年靜攝，尚以多疾為辭，是何保也？其兼銜必曰太子之師、傅、保，而冊立皇元子之儀，至今又復改遲，臣不知其所兼者何職矣。所當論者七。

翰林一途，謂之儲相。累貲躡級，循列卿位，以覬必得。遂使國家命相之大任，僅為閣臣援引之私物。庸者習軟熟結納之態，黠者恣憑陵侵奪之謀。外推內引，璫閣表裏。始進不正，安望其終？故自來內閣之臣一據其位，遠者二十年，近者十年，不敗不止。嵩之鑒不遠，而居正蹈之；居正之鑒不遠，而時行又蹈之。繼其後者庸碌罷駑，或甚於時行；褊隘執拗，又復為居正。若非大破常格，公天下以選舉，相道終未可言。所當論者八。

先民詢芻蕘之言，明王設誹謗之木。今大臣懼人攻己，而欲鉗天下之口，不目之為奸、為邪、為浮薄，必詈之為讒、為謗、為小人。目前之耳目可塗，身後之是非難罔。所當論者九。

君臣之分，等於天地。今上名之曰總政，己亦居之曰總政。以其身居於寵利之極，耐彈忍辱，必老死於位而後已。古所謂元老大臣，乃如是其不知進退存亡者耶？大臣既無難進易退之節，天下安有頑廉懦立之風！舉一世之人心風俗，糜爛於乞祼登壟之坑，滔滔而莫之止。是故陛下之治，前數年不勝其操切慘刻，而勢焰爍人；後數年不勝其姑息委靡，而賢愚共貫。前之政自居正總，今之政自時行總，而皆不自朝廷總故也。所當論者十。

然君道莫先論相，而取人亦在君身，願陛下勿以國本為兒戲。昔孔子以九經告君，而先之修身、勸賢。大抵讒夫女謁貨利之交，一有惑溺，則內之心志決不清明，外之身體決不強固。矧以艷處之褒姒，而為善譖之驪姬，狐媚既以蠱其心，鹿臺又復移其志。陛下之方寸，臣知其不能自持者多矣，抑何以貴德尊士，而修身取人哉！

其論國本曰：

陛下所以遲遲建儲者，謂欲效皇祖世宗之為耳。然皇祖中年嘗立莊敬為太子，封皇考為裕王，非終不立太子也。矧今日事體又迥然不同。皇貴妃寵過皇后。其處心積慮，無一日而不萌奪嫡之心，無一日而不思為援立其子之計。此世宗時所無也。凡子必依於母，皇元子之母壓於皇貴妃之下。陛下曰「長幼有序」，皇貴妃曰「貴賤有等」。倘一日遂其奪嫡之心，不審陛下何以處此？此世宗時所無也。景王就封，止皇考一人在京。今則章服不別，名分不正。弟既憑母之寵而朝夕近倖，母又覬子之立而日夜樹功。此世宗時所無也。傳聞陛下先曾失言於皇貴妃，皇貴妃執此為信。及今不斷，蠱惑日深，剛斷日餒，事體日難。此世宗時所無也。

前者有旨，不許諸司激擾，愈致遲延，非陛下預設機阱，以禦天下言者乎！使屆期無一人言及，則佯為不知，以冀其遲延。有一人言及，則禦之曰「此來激擾我也」，改遲一年。明年又一人言及，則又曰「此又來激擾我也」，又改二三年。必使天下無一人敢言而後已，庶幾依違遷就，以全其衽席暱愛之私，而曾不顧國本從此動搖，天下從此危亂。臣以為陛下之禦人至巧，而為謀則甚拙也。此等機智，不可以罔匹夫匹婦，顧欲以欺天下萬世耶！

疏入，留中。時廷臣相繼爭國本，惟一本言最戇直。帝銜之。無何，杖給事中孟養浩。中旨以養浩所逞之詞根托一本，造言誣君，搖亂大典，遂斥為民。屢薦，卒不用。一本既罷歸，潛心《六經》濂、洛諸書，尤研精《易》學。與顧憲成輩分主東林講席，學者稱啟新先生。里居二十五年，預剋卒日，賦詩志之，如期而逝。天啟初，贈太僕寺少卿。
