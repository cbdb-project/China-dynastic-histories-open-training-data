向榮，字欣然，四川大寧人，寄籍甘肅固原。以行伍隸提標，為提督楊遇春所識拔。從征滑縣、青海、回疆，常為選鋒。積功擢至甘肅鎮羌營游擊。道光十三年，直隸總督琦善知其才，調司教練，累遷開州協副將。海疆戒嚴，率兵駐防山海關。擢正定鎮總兵，調通永鎮。二十七年，擢四川提督。三十年，調湖南，平李沅發之亂，調固原。

廣西匪起，巡撫鄭祖琛不能制。榮於舊將中最負時望，文宗特調為廣西提督，倚以辦賊。是秋至軍，由柳州、慶遠進剿，以達宜山、象州，連破賊於索潭墟、八旺、陶鄧墟、猶山等處，賊氛稍戢。惟洪秀全等踞桂平金田，狡悍為諸賊冠。榮移兵往剿，賊以大黃江、牛排嶺為犄角。咸豐元年春，攻大黃江，賊分出誘戰，率總兵李能臣、周鳳岐合擊，大破之，殲千數百人，賜號霍欽巴圖魯。水陸合攻牛排嶺，搗其巢，又追擊於新墟、紫金山，賊乃竄踞武宣東鄉。時周天爵為巡撫，與榮同剿賊，議不合，數戰未得利，廣州副都統烏蘭泰率兵來會。四月，賊突圍竄象州。榮被譴，褫花翎，降三級留任，天爵亦罷軍事。大學士賽尚阿代李星沅督師，命榮與烏蘭泰節制鎮將以下，迭詔戒榮同心協力，以贖前愆。賊踞象州中坪，其要路東曰桐木，西曰羅秀，榮與烏蘭泰分扼之。六月，榮由桐木進兵，偕烏蘭泰合剿，迭敗賊於馬鞍山及架村、黃瓜嶺、西安村，遂回竄桂平新墟、紫金山，恃險負嵎。榮偕烏蘭泰等迭奪豬仔峽、雙髻山要隘，進破風門坳。八月，賊冒雨竄逸，官軍失利於官村，遂陷永安州，坐褫職留營。十一月，合攻永安，獲勝，復原官。

初，榮所部湖南兵，因榮子繼雄用事，軍心不服，故武宣、象州之役戰不力，皆歸咎之。文宗排眾議，仍加倚任，而調四川兵以易湖南兵。賽尚阿不知兵，專倚榮與烏蘭泰。二人復不協，圍永安久不下。榮建議缺北隅勿攻，伺賊逸擊之。二年二月，天大雨，賊由北突出，逕犯桂林。榮由間道馳援，先賊至，賊冒榮旗幟襲城，擊走之。偕巡撫鄒鳴鶴急治守具，屢出奇兵擊賊城下，俘斬甚眾。經月餘，援軍集，賊乃解圍北竄。詔嘉其保城功，已奪職復之，予議敘。賊由興安、全州入湖南。榮頓兵桂林，為總督徐廣縉論劾，褫職戍新疆。賽尚阿疏請暫緩發遣，令援湖南。九月，至長沙，破賊瀏陽門外，又破之於見家河、漁網洲、嶽麓山。至冬，圍乃解。賊北竄，陷岳州，入湖北，進犯漢陽、武昌，官軍遙尾之，莫敢擊。賽尚阿、徐廣縉先後罷黜，諸將無一能軍。詔以榮屢保危城，緩急尚欲恃之，予提督銜，幫辦軍務，責援武昌。尋復授廣西提督。榮至，數奏捷，而武昌尋陷，褫職，仍留軍。調署湖北提督，未幾實授，命為欽差大臣，專辦軍務。賊既踞武昌，勢益熾，不可復制矣。

三年正月，大舉東犯，連舟蔽江，棄城而去。榮以克復聞，詔促躡追。榮所部兵多疲弱，遣撤六千餘名，料簡精銳，率總兵和春、李瑞、秦定三、玉山、福興沿江躡賊；令提督蘇布通阿率川兵，總兵晉德布率滇兵來會。至九江，無舟，留半月，賊已掠安慶，陷江寧，為久踞計。榮至江寧，屯孝陵衛。時鎮江、揚州皆為賊踞，詔琦善剿江北，榮剿江南，分任軍事。榮所部一萬七千餘人，攻通濟門外及七橋甕賊壘，連破之，進屯紫金山，結營十八座，賜黃馬褂。江寧城內士民謀結合內應，屢爽期，迄無成功。賊已分股由安徽北擾河南，而鎮江、揚州南北互應，大江上下游賊勢相首尾。榮遣提督鄧紹良率兵八千規鎮江，總兵和春以舟師伺便夾擊，屢戰，進壁城下。六月，紹良軍為賊所襲，退守丹徒鎮，榮令和春往援，遂代領其軍。賊注意蘇、常諸郡，以和春軍相持不得進，乃欲取道東壩。十月，賊船入蕪湖，陷高淳，遣兵擊走之，令鄧紹良駐防。既而皖北賊熾，和春赴援，榮請以提督餘萬清代督鎮江軍。

四年七月，賊犯東壩，遣副將傅振邦等協剿，賊退高淳，進復其城。賊乘江寧大營空虛，大舉來撲，率諸軍拒之，擒偽丞相譚應桂，俘斬三千餘。總兵葉長春、吳全美以水師克下關水柵砲臺，殪偽燕王秦日綱，進扼三山，營江路上游。賊聚太平府，與江寧相應。張國樑連克賊壘，乘勝復太平，殲賊首韋得真等。江寧賊出營於上方橋，三路來撲，又撲七橋甕，分擊敗之，三戰殪賊二萬餘。八月，毀上方橋賊壘，進逼雨花臺，搗其巢，追奔至城下。賊復由觀音門出趨棲霞，令總兵德安追擊，敗之於高資汛，又與餘萬清合擊於夾江，擒斬殆盡。萬清亦屢敗賊於鎮江。

五年春，湖北竄賊入蕪湖，鄧紹良御之於黃池。瓜洲賊出占魚套犯高資，擊走之。五月，賊由蕪湖犯灣沚，卻之。吳全美率水師破賊於東梁山，德安、明安泰率陸師進攻蕪湖，會鄧紹良大破安慶援賊，遂復蕪湖。餘賊猶濱江結壘，以廣福磯、弋磯為犄角，數路死力來援，紹良、全美等水陸苦戰，迭敗之而不能克也。時巡撫吉爾杭阿既克上海，詔幫辦軍務，專任鎮江一路，督攻甚急，江寧賊百計赴援。十一月，榮督總兵德安、張國樑、秦如虎等，迭擊之於燕子磯、觀音門、甘家港、棲霞街、石埠橋等處，賊竄回江寧，令德安駐軍東陽鎮扼之。十二月，上游蕪湖、兩梁山、金柱關及江北瓜洲、金山、廬州、三河諸賊同趨江寧，約城中悍賊沖出：一由神策門至仙鶴門抄綴大營；一由觀音門沿江至棲霞，直趨鎮江；一由南路秣陵關來犯。榮令張國樑、秦如虎迎擊於仙鶴門，大捷，回擊石埠橋，賊亦退，又敗之於龍脖子及元山、板橋等處。檄鄧紹良自蕪湖回援，餘萬清自鎮江移駐龍潭、下蜀街。

六年春，賊踞倉頭，為往來要道，餘萬清、張國樑迭擊不退，鄧紹良至，令統前敵諸軍，屢戰不利。賊日增多，蔓延炭渚、橋頭，改以張國樑為總統，國樑力戰，連破橋頭、下蜀街、三汊河、張楊村諸壘，賊始竄走，復合鎮江賊入瓜洲，將軍托明阿軍潰，江北大震。榮令紹良援揚州，偕德興阿復其城。國梁援六合，進克江浦、浦口，江北稍定。四月，寧國告陷，蘇、浙戒嚴，令紹良馳御之。江長貴亦退守黃池，而鎮江軍事復急。國樑進攻小丹陽未下，吉爾杭阿戰歿於煙墩山，鎮江京峴山營壘皆失，榮令餘萬清代領其軍。明安泰扼小丹陽，福興、張國樑率兵防剿，以固蘇、常門戶。國樑破賊於丹徒鎮，進扼馬陵，而賊已陷溧水，由高資、下蜀街趨江寧，分屯太平、神策門外。

五月，上游賊麕至，屯城北。榮大營兵僅數千，急促國樑回援。賊分十餘路來撲，營壘盡失，退守淳化鎮，再退丹陽，自請治罪，詔原之，褫職，仍留欽差大臣，督辦軍務。丹陽當鎮江、江寧兩路要沖，榮率張國樑、虎嵩林扼守。令西林防句容，明安泰攻溧水，江長貴扼溧陽，張國樑仍總統諸軍。賊更番至，恃國樑力禦卻之。疏請增兵，未至，榮憂憤成病，七月，卒於軍。

遺疏上，文宗震悼，詔嘉其忠勤，雖未恢復堅城，數年保障蘇、常，盡心竭力，復原官，依例賜恤，予一等輕車都尉世職，謚忠武。命建專祠，又入祀江蘇名宦祠。克復江寧後，賜祭一壇，入昭忠祠。子繼雄，候選道，襲世職。
