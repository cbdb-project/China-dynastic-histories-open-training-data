卞，字元度，與京同年登科，調江陰主簿。王安石妻以女，因從之學。元豐中，張璪薦為國子直講，加集賢校理、崇政殿說書，擢起居舍人，歷同知諫院、侍御史。居職不久，皆以王安石執政親嫌辭。拜中書舍人兼侍講，進給事中。

哲宗立，遷禮部侍郎。使於遼，遼人頗聞其名。卞適有寒疾，命載以白馳車，典客者曰：「此，君所乘，蓋異禮也。」使還，以龍圖閣待制知宣州，徙江寧府，歷揚、廣、越、潤、陳五州。廣州寶貝叢湊，一無所取。及徙越，夷人清其去，以薔薇露灑衣送之。

紹聖元年，復為中書舍人，上疏言：「先帝盛德大業，卓然出千古之上，發揚休光，正在史策。而實錄所紀，類多疑似不根，乞驗索審訂，重行刊定，使後世考觀，無所迷惑。」詔從之。以卞兼國史修撰。初，安石且死，悔其所作《日錄》，命從子防焚之，防詭以他書代。至是，卞即防家取以上，因芟落事實，文飾姦偽，盡改所修實錄、正史，於是呂大防、范祖禹、趙彥若、黃庭堅皆獲深譴。遷翰林學士。

四年，拜尚書左丞，專託「紹述」之說，上欺天子，下脅同列。凡中傷善類，皆密疏建白，然後請帝親劄付外行之。章惇雖鉅姦，然猶在其術中。惇輕率不思，而卞深阻寡言，論議之際，惇毅然主持，卞或噤不啟齒。一時論者以為惇跡易明，卞心難見。

徽宗即位，諫官陳瓘、任伯雨、御史龔夬疏其兄弟姦惡，瓘并数卞尊私史以厭宗廟之罪，伯雨言：「卞之惡有過於惇。去年封事，數千人皆乞斬惇、卞，公議於此可見矣。」遂陳其大罪有六，曰：「誣罔宣仁聖烈保祐之功，欲行追廢，一也；凡紹聖以來竄逐臣僚，皆卞啟而後行，二也；宮中厭勝事作，哲宗方疑，未知所處，惇欲召禮法官通議，卞云：『既犯法矣，何用禮法官議？』皇后以是得罪，三也；編排元祐章牘，萋菲語言，被罪者數千人，議自卞出，四也；鄒浩以言忤旨，卞激怒哲宗，致之遠謫，又請治其親故送別之罪，五也；蹇序辰建看詳訴理之議，章惇遲疑未應，卞即以二心之言迫之，惇默不敢對，即日置局，士大夫得罪者八百三十家，凡此皆卞謀之而惇行之，六也。願亟正典刑，以謝天下。」詔以資政殿學士知江寧府，連貶少府少監、分司池州。

才逾歲，起知大名府，徙揚州，召為中太乙宮使，擢知樞密院。時京居相位，卞禮辭，不許。帝謀復湟、鄯，問于卞，卞以王厚、高永年對。與京合謀，竭府藏以事邊，募商人運糧，不復問其直貴賤。鄯、廓至斗米錢四千，束芻錢千二百，秦中騷困。及取三州，進金紫光祿大夫，永年竟為帳下執去以降。自是西方交兵，連年不息，追仇任伯雨所言，曲自辦理。至欲會獄證治，諸人坐貶。

卞居心傾邪，一意以婦公王氏所行為至當。兄晚達而位在上，致己不得相，故二府政事時有不合。京以中旨用童貫為陝西制置使，卞言不宜用宦者，右丞張康國引李憲故事以對，卞曰：「用憲已非美事，憲猶稍習兵，貫略無所長，異時必誤邊計。」帝令中書行之。京于帝前詆卞，卞求去，以資政殿大學士知河南。

妖人張懷素敗，卞素與之遊，謂其道術通神，嘗識孔子、漢高祖，至稱為大士，坐降職。旋加觀文殿學士，拜昭慶軍節度使，入為侍讀，進檢校少保、開府儀同三司，易節鎮東。

政和末，謁歸上塚，道死，年六十。贈太傅，諡曰「文正」。高宗即位，追責為寧國軍節度副使。紹興五年，又貶單州團練副使。