崔義玄，貝州武城人。隋大業亂，往見李密，密不用。河內賊黃君漢為密守柏崖，義玄見群鼠度河，槊刃有華文，曰：「此王敦亡兆也。」因說君漢以城歸，乃拜君漢懷州刺史、行軍總管，以義玄為司馬。王世充將高毘寇河內，義玄擊走之，多下屯堡。君漢以所掠子女金帛分之，拒不受。以功封清丘縣公。太宗討世充，數用其謀。東都平，轉隰州都督府長史。貞觀初，歷左司郎中，兼韓王府長史，與王友孟神慶志趣不同，而俱以介直任。

永徽中，累遷婺州刺史。時睦州女子陳碩真舉兵反。始，碩真自言仙去，與鄉鄰辭訣，或告其詐，已而捕得，詔釋不問。於是姻家章叔胤妄言碩真自天還，化為男子，能役使鬼物，轉相熒惑，用是能幻眾。自稱文佳皇帝，以叔胤為僕射，破睦州，攻歙，殘之，分遣其黨圍婺州。義玄發兵拒之，其徒爭言碩真有神靈，犯其兵輒滅宗，眾兇懼不肯用。司功參軍崔玄籍曰：「仗順起兵，猶無成；此乃妖人，勢不持久。」義玄乃署玄籍先鋒，而自統眾繼之。至下淮戍，擒其諜數十人。有星墜賊營，義玄曰：「賊必亡。」詰朝奮擊，左右有以盾鄣者，義玄曰：「刺史而有避邪，誰肯死？」敕去之。由是眾為用，斬首數百級，降其眾萬餘。賊平，拜御史大夫。

義玄有章句學，先儒疑繆，或音故不通者，輒採諸家，條分節解，能是正之。高宗詔與博士討論《五經》義。

武氏為皇后，義玄贊帝決，又以後旨按長孫無忌等誅之。終蒲州刺史，年七十一。贈幽州都督，謚曰貞。後持政，贈揚州大都督，賜其家實封戶二百。
