重誨，其先本北部豪長。父福遷，為河東將，救兗、鄆而沒。重誨自明宗龍潛時得給事左右。及鎮邢州，以重誨為中門使。隨從征討，凡十餘年，委信無間，勤勞亦至。洎鄴城之變，佐命之功，獨居其右。明宗踐祚，領樞密使，俄遷左領軍衛大將軍充職。案：以下有闕文。明宗遣回鶻侯三馳傳至其國，侯三至醴泉縣，地素僻，無驛馬，縣令劉知章出獵，不時給馬，侯三遽以聞。明宗大怒，械知章至京師，將殺之；重誨從容為言，乃得不死。明宗幸汴州，重誨建議欲因以伐淮，而明宗難之。後李鏻得淮南諜者言：「徐知誥欲奉其國稱籓，臣願得安公一言以為信。」鏻即引諜者見重誨。重誨大喜，以為然，乃以玉帶與諜者，使遺知誥為信，其直千緡。

重誨為樞密使，四五年間，獨綰大任，臧否自若，環衛、酋長、貴戚、近習，無敢干政者。弟牧鄭州，子鎮懷、孟，身為中令，任過其才，議者謂必有覆餗之禍。無何，有吏人李虔徽弟揚言於眾云：「聞相者言其貴不可言，今將統軍征淮南。」時有軍將密以是聞，頗駭上聽。明宗謂重誨曰：「聞卿樹心腹，私市兵仗，欲自討淮南，有之否？」重誨惶恐，奏曰：「興師命將，出自宸衷，必是姦人結構，臣願陛下窮詰所言者。」翌日，帝召侍衛指揮使安從進、藥彥稠等，謂之曰：「有人告安重誨私置兵仗，將不利於社稷，其若之何？」從進等奏曰：「此是姦人結構，離間陛下勳舊。且重誨事陛下三十年，從微至著，無不盡心，今日何苦乃圖不軌！臣等以家屬保明，必無此事。」帝意乃解。重誨三上表乞解機務，詔不允。復面奏：「乞與臣一鎮，以息謗議。」明宗不悅。重誨奏不已，明宗怒，謂曰：「放卿出，朕自有人！」即令武德使孟漢瓊至中書，與宰臣商量重誨事。馮道言曰：「諸人茍惜安令公，解樞務為便。」趙鳳曰：「大臣豈可輕動，公失言也。」道等因附漢瓊奏曰：「此斷自宸旨，然重臣不可輕議移改。」由是兼命范延光為樞密使，重誨如故。

時以東川帥董璋恃險難制，乃以武虔裕為綿州刺史，董璋益懷疑忌，遂縶虔裕以叛。及石敬瑭領王師伐蜀，峽路艱阻，糧運不繼，明宗憂之，而重誨請行。翌日，領數騎而出，日馳數百里，西諸侯聞之，莫不惶駭。所在錢帛糧料，星夜輦運，人乘斃踣於山路者不可勝紀，百姓苦之。重誨至鳳翔，節度使朱宏昭延於寢室，令妻子奉食器，敬事尤謹。重誨坐中言及：「昨有人讒構，幾不保全，賴聖上保鑒，茍獲全族。」因泣下。重誨既辭，宏昭遣人具奏：「重誨怨望出惡言，不可令至行營，恐奪石敬瑭兵柄。」而宣徽使孟漢瓊自西回，亦奏重誨過惡。重誨已至三泉，復令歸闕。再過鳳翔，朱宏昭拒而不納，重誨懼，急騎奔程，未至京師，制授河中帥。既至鎮，心不自安，遂請致仕。制初下，其子崇贊、崇緒走歸河中。二子初至，重誨駭然曰；「渠安得來？」家人欲問故，重誨曰：「吾知之矣，此非渠意，是他人教來。吾但以一死報國家，餘復何言！」翌日，中使至，見重誨，號泣久之。重誨曰：「公但言其故，勿過相愍。」中使曰：「人言令公據城異志矣！」重誨曰：「吾一死未塞責，已負君親，安敢輒懷異志，遽勞朝廷興師，增聖上宵旰，則僕之罪更萬萬矣！」

時遣翟光鄴使河中，如察重誨有異志，則誅之。既至，李從璋自率甲士圍其第，仍拜重誨于其庭，重誨下階迎拜曰：「太傅過禮。」俯首方拜，從璋以楇擊其首，其妻驚走抱之，曰：「令公死亦不遲，太傅何遽如此！」并擊重誨妻首碎，並剝其衣服，夫妻裸形踣于廊下，血流盈庭。翌日，副使判官白從璋，願以衣服覆其尸，堅請方許。及從璋疏重誨家財不及數千緡，議者以重誨有經綸社稷之大功，然志大才短，不能迴避權寵，親禮士大夫，求周身輔國之遠圖，而悉自恣胸襟，果貽顛覆。《五代史補》：初，知祥將據蜀也，且上表乞般家屬。時樞密使安重誨用事，拒其請，知祥曰：「吾知之矣。」因使密以金百兩為賂，重誨喜而為敷奏，詔許之。及家屬至，知祥對僚吏笑曰；「天下聞知樞密，將謂天地間未有此，誰知只銷此百金耶，亦不足畏也。」遂守險拒命。《五代史闕文》：明宗令翟光鄴、李從璋誅重誨于河中私第，從璋奮楇擊重誨于地，重誨曰：「某死無恨，但恨不與官家誅得潞王，他日必為朝廷之患。」言終而絕。臣謹案：《明宗實錄》是清泰帝朝修撰，潞王即清泰帝也。史臣避諱，不敢直書。嗚呼，重誨之志節泯矣！
