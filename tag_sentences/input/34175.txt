萬斯大，字充宗，鄞縣人。父泰，明崇禎丙子舉人，與陸符齊名。寧波文學風氣，泰實開之。以經、史分授諸子，使從黃宗羲游，各名一家。

斯大治經，以為非通諸經不能通一經；非悟傳注之失，則不能通經；非以經釋經，則亦無由悟傳注之失。其為學尤精春秋、三禮。於春秋，則有專傳論世、屬辭比事、原情定罪諸義；於三禮，則有論社、論禘、論祖宗、論明堂泰壇、論喪服諸義；其辨正商、周改月改時，周詩周正及兄弟同昭穆，皆極確實。宗法十餘篇，亦頗見推衍。答應撝謙書，辨治朝無堂，尤為精覈。根柢三禮，以釋三傳，較宋、元以後空談書法者殊。然其說經以新見長，亦以鑿見短，置其非存其是，未始非一家之學。

斯大性剛毅，慕義若渴。明臣張煌言死後棄骨荒郊，斯大葬之南屏。父執陸符死無後，斯大為葬其兩世六棺。所著有學春秋隨筆十卷，學禮質疑二卷，儀禮商三卷，禮記偶箋三卷，周官辨非二卷。康熙二十二年，卒，年六十。

兄斯選，字公擇。學於黃宗羲。嘗謂學者須驗之躬行，方為實學。於是切實體認，知意為心之存主，非心之所發。理即在氣中，非理先氣後。涵養純粹，年六十，卒。宗羲哭之慟，曰：「甬上從游，能續蕺山之傳者，惟斯選一人，而今已矣！」

斯大子經，字授一。黃宗羲移證人書院於鄞，申明劉宗周之學。經侍席末，與聞其教。及長，傳父、叔及兄言之學，又學於應手為謙、閻若璩。康熙四十二年，成進士，選庶吉士，散館授編修。五十年，充山西鄉試副考官。五十三年，提督貴州學政。及還，以派修通州城工罄其家。素工分隸，經乃賣所作字，得錢給朝夕。晚增補斯大禮記集解數萬言，春秋定、哀二公未畢，又續纂數萬言。又重修斯同列代紀年，又續纂兄言尚書說、明史舉要，皆先代未成之書。乾隆初，舉博學鴻詞科，不就。年八十二，家遭大火，遺書悉焚。經終日涕洟，自以為負罪先人，逾年卒。著有分隸偶存二卷。

言，字貞一，斯選兄斯年子。副榜貢生。少隨諸父講社中，號精博。著有尚書說、明史舉要。嘗與修明史，獨成崇禎長編，故國輔相子弟多以賄求減先人罪，言悉拒之。尤工古文，同縣李鄴嗣嘗曰：「事古而信，篤志不分，吾不如充宗；粹然有得，造次儒者，吾不如公擇；學通古今，無所不辨，吾不如季野；文章名世，居然大家，吾不如貞一。吾邑有萬氏，誠天下之望。」有管村文集。晚出為五河知縣，忤大吏，論死，子承勛，狂走數千里，裒金五千贖之歸，時稱孝子。
