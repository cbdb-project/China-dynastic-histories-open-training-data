賀知章，字季真，越州永興人。性曠夷，善談說，與族姑子陸象先善。象先嘗謂人曰：「季真清談風流，吾一日不見，則鄙吝生矣。」

證聖初，擢進士、超拔群類科，累遷太常博士。張說為麗正殿修書使，表知章及徐堅、趙冬曦入院，撰《六典》等書，累年無功。開元十三年，遷禮部侍郎，兼集賢院學士，一日並謝。宰相源乾曜語說曰：「賀公兩命之榮，足為光寵，然學士、侍郎孰為美？」說曰：「侍郎衣冠之選，然要為具員吏；學士懷先王之道，經緯之文，然後處之。此其為間也。」玄宗自為贊賜之。遷太子右庶子，充侍讀。

申王薨，詔選挽郎，而知章取舍不平，廕子喧訴不能止，知章梯墻出首以決事，人皆靳之，坐徙工部。肅宗為太子，知章遷賓客，授秘書監，而左補闕薛令之兼侍讀。時東宮官積年不遷，令之書壁，望禮之薄，帝見，復題「聽自安者」。令之即棄官，徒步歸鄉里。

知章晚節尤誕放，遨嬉里巷，自號「四明狂客」及「秘書外監」。每醉，輒屬辭，筆不停書，咸有可觀，未始刊飭。善草隸，好事者具筆研從之，意有所愜，不復拒，然紙才十數字，世傳以為寶。

天寶初，病，夢游帝居，數日寤，乃請為道士，還鄉里，詔許之，以宅為千秋觀而居。又求周宮湖數頃為放生池，有詔賜鏡湖剡川一曲。既行，帝賜詩，皇太子百官餞送。擢其子僧子為會稽郡司馬，賜緋魚，使侍養，幼子亦聽為道士。卒，年八十六。肅宗乾元初，以雅舊，贈禮部尚書。
