昌，本名撻懶，穆宗子。宗翰襲遼主于鴛鴦濼，遼都統馬哥奔搗里，撻懶收其群牧。宗翰使撻懶追擊之，不及，獲遼樞密使得里底及其子磨哥、那野以還。太祖自將襲遼主于大魚濼，留輜重於草濼，使撻懶、牙卯守之。奚路兵官渾黜不能安輯其眾，遂以撻懶為奚六路軍帥鎮之。習古迺、婆盧火護送常勝軍及燕京豪族工匠自松亭關入內地，上戒之曰：「若遇險阨，則分兵以往。」習古乃、婆盧火乃合於撻懶。

久之，討劾山速古部奚人。奚人據險戰，殺且盡，速古、啜里、鐵尼十三砦皆平之。詔曰：「朕以奚路險阻，經略為難，命汝往任其事，而克副所託，良用嘉歎。今回離保部族來附，餘眾奔潰，無能為已。比命習古迺、波盧火獲送降人，若遇險阻，即分兵以行，餘眾悉與汝合。降詔二十，招諭未降，汝當審度其事，從宜處之。」其後撫定奚部及分南路邊界，表請設官鎮守。上曰：「依東京渤海列置千戶、謀克。」

遼外戚遙輦昭古牙部族在建州，斜野襲走之，獲其妻孥及官豪之族。撻懶復擊之，擒其隊將曷魯燥、白撒葛，殺之，降民戶千餘，進降金源縣。詔增賜銀牌十。又降遙輦二部，再破興中兵，降建州官屬，得山砦二十，村堡五百八十。阿忽復敗昭古牙，降其官民尤多。昭古牙勢蹙亦降，興中、建州皆平。詔第將士功賞，撫安新民。

撻懶請以遙輦九營為九猛安。上以奪鄰有功，使領四猛安，昭古牙仍為親管猛安。五猛安之都帥，命撻懶擇人授之。撻懶與劉彥宗舉蕭公翊為興中尹，郡府各以契丹、漢官攝治，上皆從之。及宗翰、宗望伐宋，撻懶為六部路都統。宗望已受宋盟，軍還，撻懶乃歸中京。

天會四年八月，復伐宋。閏月，宗翰、宗望軍皆至汴州。撻懶、阿里刮破宋兵二萬於杞，覆其三營，獲京東路都總管胡直孺及其二子與南路都統制隋師元及其三將，遂克拱州，降寧陵，破睢陽，下亳州。宋兵來復睢陽，又擊走之，擒其將石瑱。

宋二帝已降，大軍北還，撻懶為元帥左監軍，徇地山東，取密州。迪虎取單州，撻懶取巨鹿，阿里刮取宗城，迪古不取清平、臨清，蒙刮取趙州，阿里刮徇下浚、滑、恩及高唐，分遣諸將趣磁、信德，皆降之。劉豫以濟南府降，詔以豫為安撫使，治東平，撻懶以左監軍鎮撫之，大事專決焉。後為右副元帥。天會十五年為左副元帥，封魯國王。

初，宋人既誅張邦昌，太宗詔諸將復求如邦昌者立之，或舉折可求，撻懶力舉劉豫。豫立為帝，號大齊。豫為帝數年，無尺寸功，遂廢豫為蜀王。撻懶與右副元帥宗弼俱在河南，宋使王倫求河南、陜西地于撻懶。明年，撻懶朝京師，倡議以廢齊舊地與宋，熙宗命群臣議，會東京留守宗雋來朝，與撻懶合力，宗乾等爭之不能得。宗雋曰：「我以地與宋，宋必德我。」宗憲折之日：「我俘宋人父兄，怨非一日。若復資以土地，是助仇也，何德之有。勿與便。」撻懶弟勖亦以為不可。既退，撻懶責勖曰：「他人尚有從我者，汝乃異議乎。」勖曰：「茍利國家，豈敢私邪。」是時，太宗長子宗磐為宰相，位在宗乾上，撻懶、宗雋附之，竟執議以河南、陜西地與宋。張通古為詔諭江南使。

久子，宗磐跋扈尤甚，宗雋亦為丞相，撻懶持兵柄，謀反有狀。宗磐、宗雋皆伏誅，詔以撻懶屬尊，有大功，因釋不問，出為行臺尚書左丞相，手詔慰遣。撻懶至燕京，愈驕肆不法，復與翼王鶻懶謀反，而朝議漸知其初與宋交通而倡議割河南、陜西之地。宗弼請復取河南、陜西。會有上變告撻懶者，熙宗乃下詔誅之。撻懶自燕京南走，追而殺之于祁州，并殺翼王及宗人活離胡土、撻懶二子斡帶、烏達補，而赦其黨與。

宗弼為都元帥，再定河南、陜西。伐宋渡淮，宋康王乞和，遂稱臣，畫淮為界，乃罷兵。
