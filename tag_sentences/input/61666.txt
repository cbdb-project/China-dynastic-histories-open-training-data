章高元，亦合肥人。初入淮軍，累至副將。銘傳檄為騎旅先鋒，轉戰魯、皖。安丘之役，以功擢總兵，賜號奇車巴圖魯。征臺灣，晉提督。法越事作，署澎湖鎮總兵，銘傳檄援滬尾。滬尾、基隆既復，論功，更勇號年昌阿，除登萊青鎮。中日失和，詔赴前敵，駐蓋平。日軍來攻，戰挫遂退。德軍艦襲膠澳，被幽，旋脫歸，稱疾罷。拳亂作，起署天津鎮，徙重慶，以病免。卒，年七十一。
