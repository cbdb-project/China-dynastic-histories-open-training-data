王孝傑，京兆新豐人。少以軍功進。儀鳳中，劉審禮討吐蕃，孝傑以副總管戰大非川，為虜執，贊普見之，曰「貌類吾父」，故不死，歸之。武后時，為右鷹揚衛將軍。孝傑居虜中久，悉其虛實。長壽元年，為武威道總管，與阿史那忠節討吐蕃，克龜茲、于闐、疏勒、碎葉等城。武后曰：「貞觀中，西境在四鎮，其後不善守，棄之吐蕃。今故土盡復，孝傑功也。」乃遷左衛大將軍。進夏官尚書、同鳳閣鸞臺三品，清源縣男。證聖初，復為朔方道總管，與吐蕃戰不利，免。

會契丹李盡忠等叛，有詔起白衣為清邊道總管，將兵十八萬討之。軍至東硤石谷，與賊接。道隘虜眾，孝傑率銳兵先驅，出穀整陣，與賊戰，而後軍總管蘇宏暉以其軍退，援不至，為虜所乘，軍潰，孝傑墮穀死，士相蹂且盡。初，進軍平州，白鼠晝入營屯伏。皆謂「鼠坎精，胡象也，白質歸命，天亡之兆」。及戰，乃孝傑覆焉。時張說以管記還白狀，後問之，說具陳：「孝傑乃心國家，敢深入，以少當眾，雖敗，功可錄也。」乃贈夏官尚書、耿國公，以其子無擇為朝散大夫。遣使者斬宏暉，使未至而宏暉已立功，遂贖罪。
