施琅，字琢公，福建晉江人。初為明總兵鄭芝龍部下左沖鋒。順治三年，師定福建，琅從芝龍降。從征廣東，戡定順德、東莞、三水、新寧諸縣。芝龍歸京師，其子成功竄踞海島，招琅，不從。成功執琅，並縶其家屬。琅以計得脫，父大宣、弟顯及子侄皆為成功所殺。十三年，從定遠大將軍世子濟度擊敗成功於福州，授同安副將。十六年，成功據臺灣，就擢琅同安總兵。

康熙元年，遷水師提督。時成功已死，其子錦率眾欲犯海澄，琅遣守備汪明等率舟師御之海門，斬其將林維，獲戰船、軍械。未幾，靖南王耿繼茂、總督李率泰等攻克廈門，敵驚潰，琅募荷蘭國水兵，以夾板船要擊，斬級千餘，乘勝取浯嶼、金門二島。敘功，加右都督。三年，加靖海將軍。

七年，琅密陳錦負嵎海上，宜急攻之。召詣京師，上詢方略，琅言：「賊兵不滿數萬，戰船不過數百，錦智勇俱無。若先取澎湖以扼其吭，賊勢立絀；倘復負固，則重師泊臺灣港口，而別以奇兵分襲南路打狗港及北路文港海翁堀。賊分則力薄，合則勢蹙，臺灣計日可平。」事下部議，寢其奏。因裁水師提督，授琅內大臣，隸鑲黃旗漢軍。

二十年，錦死，子克塽幼，諸將劉國軒、馮錫範用事。內閣學士李光地奏臺灣可取狀，因薦琅習海上事，上復授琅福建水師提督，加太子少保，諭相機進取。琅至軍，疏言：「賊船久泊澎湖，悉力固守。冬春之際，颶風時發，我舟驟難過洋。臣今練習水師，又遣間諜通臣舊時部曲，使為內應。俟風便，可獲全勝。」二十一年，給事中孫蕙疏言宜緩征臺灣。七月，彗星見，戶部尚書梁清標復以為言，詔暫緩進剿。琅疏言：「臣已簡水師精兵二萬、戰船三百，足破滅海賊。請趣督撫治糧餉，但遇風利，即可進行，並請調陸路官兵協剿。」詔從之。

二十二年六月，琅自桐山攻克花嶼、貓嶼、草嶼，乘南風進泊八罩。國軒踞澎湖，緣岸築短墻，置腰銃，環二十餘里為壁壘。琅遣游擊藍理以鳥船進攻，敵舟乘潮四合。琅乘樓船突入賊陣，流矢傷目，血溢於帕，督戰不少卻，總兵吳英繼之，斬級三千，克虎井、桶盤二嶼。旋以百船分列東西，遣總兵陳蟒、魏明、董義、康玉率兵東指雞籠峪、四角山，西指牛心灣，分賊勢。琅自督五十六船分八隊，以八十船繼後，揚帆直進。敵悉眾拒戰，總兵林賢、朱天貴先入陣，天貴戰死。將士奮勇衷擊，自辰至申，焚敵艦百餘，溺死無算，遂取澎湖，國軒遁歸臺灣。克塽大驚，遣使詣軍前乞降，琅疏陳，上許之。八月，琅統兵入鹿耳門，至臺灣。克塽率屬薙發，迎於水次，繳延平王金印。臺灣平，自海道報捷。疏至，正中秋，上賦詩旌琅功，復授靖海將軍，封靖海侯，世襲罔替，賜御用袍及諸服物。琅疏辭侯封，乞得如內大臣例賜花翎，部議謂非例，上命毋辭，並如其請賜花翎。

遣侍郎蘇拜至福建，與督撫及琅議善後事。有言宜遷其人、棄其地者，琅疏言：「明季設澎水標於金門，出汛至澎湖而止。臺灣原屬化外，土番雜處，未入版圖。然其時中國之民潛往生聚，已不下萬人。鄭芝龍為海寇，據為巢穴。及崇禎元年，芝龍就撫，借與紅毛為互市之所。紅毛聯結土番，招納內地民，漸作邊患。至順治十八年，鄭成功盤踞其地，糾集亡命，荼毒海疆。傳及其孫克塽，積數十年。一旦納土歸命，善後之計，尤宜周詳。若棄其地、遷其人，以有限之船，渡無限之民，非閱數年，難以報竣。倘渡載不盡，竄匿山谷，所謂藉寇兵而齎盜糧也。且此地原為紅毛所有，乘隙復踞，必竊窺內地，鼓惑人心。重以夾板船之精堅，海外無敵，沿海諸省，斷難安然無虞。至時復勤師遠征，恐未易見效。如僅守澎湖，則孤懸汪洋之中，土地單薄，遠隔金門、廈門，豈不受制於彼，而能一朝居哉？臣思海氛既靖，汰內地溢設之官兵，分防兩處：臺灣設總兵一、水師副將一、陸營參將二、兵八千；澎湖設水師副將一、兵二千。初無添兵增餉之費，已足固守。其總兵、副將、參、游等官，定以二三年轉升內地。其地正賦雜糧，暫行蠲豁。駐兵現給全餉，三年後開徵濟用，即不盡資內地轉輸。蓋籌天下形勢，必期萬全，臺灣雖在外島，關四省要害，斷不可棄。並繪圖以進。」疏入，下議政王大臣等議，仍未決。上召詢廷臣，大學士李霨奏應如琅請。尋蘇拜等疏亦用琅議，並設縣三、府一、巡道一，上命允行。

琅又疏請克塽納土歸誠，應攜族屬與劉國軒、馮錫範及明裔朱桓等俱詣京師，詔授克塽公銜，國軒、錫範伯銜，俱隸上三旗，餘職官及桓等於近省安插墾荒。復疏請申嚴海禁，稽核貿易商船，命如所議。

二十七年，入覲，溫旨慰勞，賞賚優渥。上諭琅曰：「爾前為內大臣十有三年，當時尚有輕爾者。惟朕深知爾，待爾甚厚。後三逆平定，惟海寇潛據臺灣為福建害，欲除此寇，非爾不可。朕特加擢用，爾能不負任使，舉六十年難靖之寇，殄滅無餘。或有言爾恃功驕傲，朕令爾來京。又有言當留勿遣者，朕思寇亂之際，尚用爾勿疑，況天下已平，反疑而勿遣耶？今命爾復任，宜益加敬慎，以保功名。」琅奏謝，言：「臣年力已衰，懼勿勝封疆之重。」上曰：「將尚智不尚力。朕用爾亦智耳，豈在手足之力哉？」命還任。三十五年，卒於官，年七十六，贈太子少傅，賜祭葬，謚襄壯。

琅治軍嚴整，通陣法。尤善水戰，諳海中風候。將出師，值光地請急歸，問琅曰：「眾皆言南風不利，今乃刻六月出師，何也？」琅曰：「北風日夜猛。今攻澎湖，未能一戰克。風起舟散，將何以戰？夏至前後二十餘日，風微，夜尤靜，可聚泊大洋。觀釁而動，不過七日，舉之必矣。即偶有颶風，此則天意，非人慮所及。鄭氏將劉國軒最驍，以他將守澎湖，雖敗，彼必再戰。今以國軒守，敗則膽落，臺灣可不戰而下。」及戰，雲起東南，國軒望見，謂颶作，喜甚。俄，雷聲殷殷，國軒推案起曰：「天命矣！今且敗。」人謂琅必報父仇，將致毒於鄭氏。琅曰：「絕島新附，一有誅戮，恐人情反側。吾所以銜恤茹痛者，為國事重，不敢顧私也。」子世綸、世驃，自有傳；世範，襲爵。
