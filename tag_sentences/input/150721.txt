溫大雅，字彥弘，並州祁人。父君攸，北齊文林館學士，入隋為泗州司馬，見朝政不綱，謝病歸。大雅性至孝，與弟彥博、大有皆知名，薛道衡見之，嘆曰：「三人者，皆卿相才也。」初為東宮學士、長安尉，以父喪解，會天下亂，不復仕。

高祖鎮太原，厚禮之。兵興，引為大將軍府記室參軍，主文檄。帝受禪，與竇威、陳叔達討定儀典，遷黃門侍郎，而彥博亦為中書侍郎，對管華近。帝嘗從容謂曰：「我起晉陽，為卿一門耳。」進工部侍郎、陜東道大行臺尚書。隱太子圖亂，秦王表大雅鎮洛陽須變，數陳秘畫，多所嘉納。王即位，轉禮部，封黎國公。改葬其祖，卜人占其地，曰：「弟則吉，不利於君，若何？」大雅曰：「如子言，我含笑入地矣。」歲餘卒，謚曰孝。永徽五年，贈尚書右僕射。
