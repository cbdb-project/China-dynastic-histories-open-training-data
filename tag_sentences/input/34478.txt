梁潛，字用之，泰和人。洪武末，舉鄉試。授四川蒼溪訓導。以薦除知四會縣，改陽江、陽春，皆以廉平稱。永樂元年召修《太祖實錄》。書成，擢修撰。尋兼右春坊右贊善，代鄭賜總裁《永樂大典》。帝幸北京，屢驛召赴行在。十五年復幸北京，太子監國。帝親擇侍從臣，翰林獨楊士奇，以潛副之。有陳千戶者，擅取民財，令旨謫交阯。數日後念其有軍功，貸還。或讒於帝曰：「上所謫罪人，皇太子曲宥之矣。」帝怒，誅陳千戶，事連潛及司諫周冕，逮至行在，親詰之。潛等具以實對。帝謂楊榮、呂震曰：「事豈得由潛！」然卒無人為白者，俱繫獄。或毀冕放恣，遂併潛誅。潛妻楊氏痛潛非命，不食死。
