劉逢祿，字申受，武進人。祖綸，大學士，謚文定，自有傳。外王父莊存與、舅莊述祖，並以經術名世，逢祿盡傳其學。嘉慶十九年進士，選翰林院庶吉士，散館改禮部主事。二十五年，仁宗大事，逢祿搜集大禮，創為長編，自始事至奉安山陵，典章具備。道光三年，通政司參議盧浙請以尚書湯斌從祀文廟，議者以斌康熙中在上書房獲譴，乾隆中嘗奉駮難之。逢祿攬筆書曰：「後夔典樂，猶有朱、均；呂望陳書，難匡管、蔡。」尚書汪廷珍善而用之，遂奉俞旨。四年，補儀制司主事。越南貢使陳請為其國王母乞人葠，得旨賞給。而諭中有「外夷貢道」之語，其使臣欲請改為「外藩」，部中以詔書難更易。逢祿草牒復之曰：「周官職方王畿之外分九服。夷服去王國七千里，藩服九千里，是藩遠而夷近。說文羌、狄、蠻、貊字皆從物旁，惟夷從大、從弓。考東方大人之國夷，俗仁，仁者壽，有東方不死之國，故孔子欲居之。乾隆間奉上諭申飭四庫館不得改書籍中『夷』字作『彞』，舜東夷之人，文王西夷之人，我朝六合一家，盡去漢、唐以來拘忌嫌疑之陋，使者無得以此為疑。」越南使者遂無辭而退。逢祿在禮部十二年，恆以經義決疑事，為眾所欽服類如此。

其為學務通大義，不專章句。由董生春秋闚六藝家法，由六藝求觀聖人之志。嘗謂：「世之言經者，於先漢則古詩毛氏，後漢則今易虞氏，文詞稍為完具。然毛公詳古訓而略微言，虞翻精象變而罕大義，求其知類通達、微顯闡幽者，則公羊在先漢有董生、後漢有何劭公氏、子夏喪服傳有鄭康成氏而已。先漢之學，務乎大體，故董生所傳非章句訓詁之學也。後漢條理精密，要以何劭公、鄭康成氏為宗，然喪服於五禮特其一端。春秋文成數萬，其旨數千，天道浹，人事備，以之貫群經，無往不得其原；以之斷史，可以決天下之疑；以之持身治世，則先王之道可復也。」於是尋其餘貫，正其統紀，為公羊春秋何氏釋例三十篇，又析其疑滯，強其守衛，為箋一卷，答難二卷。又推原穀梁氏、左氏之得失，為申何難鄭四卷。又博徵諸史刑、禮之不中者為儀禮決獄四卷。又推其意為論語述何、夏時經傳箋、中庸崇禮論、漢紀述例各一卷。別有緯略二卷，春秋賞罰格一卷。愍時學者說春秋皆襲宋儒「直書其事、不煩褒貶」之辭，獨孔廣森為公羊通義能抉其蔽，然尚不能信三科、九旨為微言大義所在，乃著春秋論上、下篇以張聖權。又成左氏春秋考證二卷，知者謂與閻、惠之辯古文尚書等。

逢祿於易主虞氏，於書匡馬、鄭、於詩初尚毛學，後好三家。有易虞氏變動表、六爻發揮旁通表、卦象陰陽大義、虞氏易言補各一卷。又為易象賦、卦氣頌，提其指要。尚書今古文集解三十卷，書序述聞一卷，詩聲衍二十七卷。所為詩、賦、連珠、論、序、碑、記之文約五十篇。道光九年，卒，年五十有六。弟子潘準、莊繽樹、趙振祈皆從學公羊及禮有名。
