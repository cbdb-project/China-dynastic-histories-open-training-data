 倪文煥，江都人。由進士授行人，擢御史，巡視南城。山東多大猾，事發則走匿京師。參政王維章數牒文煥，文煥納其賄，反劾罷維章。嘗誤撻皇城守卒，為中官所糾，大懼，走謁呈秀求救，遂引入忠賢幕，為鷹犬。首劾兵部侍郎李邦華，御史李日宣，吏部員外郎周順昌、林枝橋。再劾戶部侍郎孫居相、御史夏之令及故吏部尚書崔景榮、吏部尚書李宗延等數十人。輕者削奪，重者拷死。呈秀首頌忠賢，文煥即繼之。出按畿輔，為忠賢建三祠。河南道缺掌印官，呈秀為懸缺待文煥，至越十餘人任之。冒寧、錦、殿功，加太僕卿，掌道如故。尋改太常卿。忠賢敗，文煥懼，乞終養歸。