太平公主，則天皇后所生，後愛之傾諸女。榮國夫人死，後丐主為道士，以幸冥福。儀鳳中，吐蕃請主下嫁，後不欲棄之夷，乃真築宮，如方士薰戒，以拒和親事。久之，主衣紫袍玉帶，折上巾，具紛礪，歌舞帝前。帝及後大笑曰：「兒不為武官，何遽爾？」主曰：「以賜駙馬可乎？」帝識其意，擇薛紹尚之。假萬年縣為婚館，門隘不能容翟車，有司毀垣以入，自興安門設燎相屬，道樾為枯。紹死，更嫁武承嗣，會承嗣小疾，罷昏。後殺武攸暨妻，以配主。主方額廣頤，多陰謀，後常謂「類我」。而主內與謀，外檢畏，終後世無它訾。

永淳之前，親王食實戶八百，增至千輒止；公主不過三百，而主獨加戶五十。及聖歷時，進及三千戶。預誅二張功，增號鎮國，與相王均封五千，而薛、武二家女皆食實封。主與相王衛王成王、長寧安樂二公主給衛士，環第十步一區，持兵呵衛，僭肖宮省。神龍時，與長寧、安樂、宜城、新都、定安、金城凡七公主，皆開府置官屬，視親王。安樂戶至三千，長寧二千五百，府不置長史。宜城、定安非韋後所生，戶止二千。主三子：崇簡、崇敏、崇行，皆拜三品。

韋后、上官昭容用事，自以謀出主下遠甚，憚之。主亦自以軋而可勝，故益橫。於是推進天下士，謂儒者多窶狹，厚持金帛謝之，以動大議，遠近翕然響之。

玄宗將誅韋氏，主與秘計，遣子崇簡從。事定，將立相王，未有以發其端者。主顧溫王乃兒子，可劫以為功，乃入見王曰：「天下事歸相王，此非兒所坐。」乃掖王下，取乘輿服進睿宗。睿宗即位，主權由此震天下，加實封至萬戶，三子封王，餘皆祭酒、九卿。主每奏事，漏數徙乃得退，所言皆從。有所論薦，或自寒冗躐進至侍從，旋踵將相。朝廷大政事非關決不下，聞不朝，則宰相就第咨判，天子殆畫可而已。主侍武后久，善策人主微指，先事逢合，無不中。田園遍近甸，皆上腴。吳、蜀、嶺嶠市作器用，州縣護送，道相望也。天下珍滋譎怪充於家，供帳聲伎與天子等。侍兒曳紈穀者數百，奴伯嫗監千人，隴右牧馬至萬匹。

長安浮屠慧範畜貲千萬，諧結權近，本善張易之。及易之誅，或言其豫謀者，於是封上庸郡公，月給奉稍。主乳媼與通，奏擢三品御史大夫。御史魏傳弓劾其奸贓四十萬，請論死。中宗欲赦之，進曰：「刑賞，國大事，陛下賞已妄加矣，又欲廢刑，天下其謂何？」帝不得已，削銀青階。大夫薛謙光劾慧範不法，不可貸，主為申理，故謙光等反得罪。

玄宗以太子監國，使宋王、岐王總禁兵。主恚權分，乘輦至光範門，召宰相白廢太子。於是宋璟、姚元之不悅，請出主東都，帝不許，詔主居蒲州。主大望，太子懼，奏斥璟、元之以銷戢怨嫌。監察御史慕容珣復劾慧範事，帝疑珣離間骨肉，貶密州司馬。主居外四月，太子表追還京師。

時宰相七人，五出主門下。又左羽林大將軍常元楷、知羽林軍李慈皆私謁主。主內忌太子明，又宰相皆其黨，乃有逆謀。先天二年，與尚書左僕射竇懷貞、侍中岑羲、中書令蕭至忠崔湜、太子少保薛稷、雍州長史李晉、右散騎常侍昭文館學士賈膺福、鴻臚卿唐晙及元楷、慈、慧範等謀廢太子，使元楷、慈舉羽林兵入武德殿殺太子，懷貞、羲、至忠舉兵南衙為應。既有日矣，太子得其奸，召岐王、薛王、兵部尚書郭元振、將軍王毛仲、殿中少監姜晈、中書侍郎王琚、吏部侍郎崔日用定策。前一日，因毛仲取內閑馬三百，率太僕少卿李令問王守一、內侍高力士、果毅李守德叩虔化門，梟元楷、慈於北闕下，縛膺福內客省，執羲、至忠至朝堂，斬之，因大赦天下。主聞變，亡入南山，三日不出，賜死於第。諸子及黨與死者數十人。簿其田貲，瑰寶若山，督子貸，凡三年不能盡。崇簡素知主謀，苦諫，主怒，榜掠尤楚，至是復官爵，賜氏李。始，主作觀池樂游原，以為盛集，既敗，賜寧、申、岐、薛四王，都人歲祓禊其地。
