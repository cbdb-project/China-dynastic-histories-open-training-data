楊遇春，字時齋，四川崇慶人。以武舉效用督標，為福康安所識拔。從征甘肅石峰堡、臺灣、廓爾喀，咸有功，累擢守備。

乾隆六十年，調赴苗疆，力戰解嗅腦圍，進援松桃，獨取道樟桂溪，山險寨密，率敢死四十人為前鋒，由間道縱馬入賊屯，呼曰：「大兵至矣！降者免死。」賊相顧錯愕；復呼曰：「降者跪！」於是跪者數千人，直抵城下，圍遂解，賜花翎。復解永綏圍，賜號勁勇巴圖魯。首逆吳半生就擒，擢游擊。額勒登保攻茶山，為賊所圍；遇春率壯士沖擊，奪據對山，縱橫決蕩，當者輒靡。福康安望之驚嘆，立擢參將。復乾州，擢廣東羅定協副將。

苗平而教匪起，嘉慶二年，從額勒登保赴湖北剿覃加耀、林之華，破芭葉山，連敗之長陽、宣恩、建始、恩施。加耀竄終報寨，峭巖陡絕，夜縋而登，擒加耀及其黨張正潮。三年，從額勒登保赴陜，敗李全於藍田，又敗高均德於紫溪嶺。五月，還湖北。張漢潮竄穀城，兜擊，大敗之，又敗之竹山菩提河，追躡入陜，敗之於平利孟石嶺。九月，敗高均德、李全於廣元吳家河。丁父憂，賜金治喪，命墨絰隨征。迭破羅其清於觀音坪、大鵬寨、青觀山，其清就擒，擢甘肅西寧鎮總兵。四年，從額勒登保斬蕭占國、張長庚，獲王光祖，斃冷天祿，功皆最，威震川、陜，婦孺皆知其名。追剿張子聰，自夏徂秋，迭敗之於梁山、雲陽、太平、開縣、通江間。子聰被追急，數與樊人傑、龔建、冉天元合，最後欲合王登廷。登廷踞馬鞍寨，進攻克之，躡追迭擊，擒其黨靳有年於土丫子，斬阮正漋於廣元雲霧山。

至冬，登廷由陜入川，與冉天元合。額勒登保率遇春與穆克登布會擊之於蒼溪貓兒埡。穆克登布違約，先期進，挫敗，遇春據廢壘力拒，燃草炬擲山下，戰徹夜，幸得全師，迭擊皆獲勝。登廷孑身至蒲江，為鄉團擒獻，斬之。五年，擢甘州提督，偕穆克登布破張天倫於兩當，又從額勒登保追楊開甲於商、雒，扼龍駒寨，殲張漢潮餘黨劉允恭、劉開玉，予雲騎尉世職。

遇春與穆克登布為經略左、右翼長，議每不合，自蒼溪戰後，益不相能。額勒登保等疏言：「諸將中惟遇春謀勇兼優，可當一面。請益所部兵，與經略、參贊分路剿賊。」遂以提督別領偏師，沿渭西上，剿汧、隴之賊。五月，擊伍金柱於漢陰手板巖及銅錢窖，戰方酣，楊開甲從間道突至，腹背受敵，自午至酉，圍愈急，有白袍賊手大旗，直犯遇春，相去咫尺，忽墜馬，則為後隊護槍所斃，乃金柱悍黨龐洪勝也。賊驚潰，額勒登保兵亦會，追賊至洋縣茅坪，斬開甲，又擒陳傑於大石阪。八月，斬金柱於成縣峽溝，斬宋麻子於鳳縣潘家溝。六年，破冉學勝於石泉石塔寺。高天德、馬學禮、王廷詔為大軍所驅，竄五郎壩。遇春方追學勝，偵知之，乘夜掩擊，天德等分竄，乃由斜峪關躡擊，阻其入甘肅之路，復破賊於鋼鋪廠，一晝夜馳四百里，追及廷詔於川、陜界鞍子溝擒之，天德、學禮竄禪家巖。遇春料賊由寧羌奔逸，急由斜谷趨二郎壩，設伏龍洞溪，賊果至，俘斬殆盡，二賊就擒，晉騎都尉世職。是役，釋降眾健者八百人，編為一隊，皆原效死。會經略檄合剿冉學勝，獲諜，得賊虛實，謂降眾曰：「汝等立功贖罪，此其時矣！」至紫陽天池山，賊於伏莽中突起，八百人力戰，沖賊為數段，遂大捷。張天倫糾五路賊聚洵陽，學勝復與合，大破之於孫家坡。追賊入川，擒冉天泗、王士虎於通江報曉埡。士虎故劇盜，專劫寨峒避大軍。遇春夜往捕，適賊由他路襲營，遇春不回救，伏巢外候賊歸，擒斬無遺。賊中有名號者剿除幾盡，餘匪以老林為藪。遇春專任搜剿，以遲緩，嚴詔切責。七年秋，殲茍文明，調固原提督。尋以大功戡定，詔遇春功尤著，殲首逆獨多，晉二等輕車都尉。

八年，丁母憂，賜金，給假四十日。茍文明餘黨茍文潤集千餘人，皆獷悍，蹂躪漢江左右，諸軍久役不振。遇春至，乃奮，連戰紅山寺、平溪河，殲之，賊氛漸清。十年，凱撤，詔許回籍補持母服百日，假滿入覲。會寧陜鎮兵變。鎮兵新設，入伍者多鄉勇、降賊，不易制。總兵楊芳赴固原攝提督，因停給鹽米銀，發包穀充糧，遂戕副將、游擊，劫庫獄以叛。遇春行至西安，聞變，偕巡撫方維甸馳往。詔德楞泰赴陜治其事，命遇春扼方柴關，賊銳甚，兵交數失利。賊首蒲大芳望見遇春，下馬遙跪，哭訴營官蝕餉狀，遇春曉以順逆，知可以義動，與楊芳謀，同主撫。諸帥尚猶豫，遇春按兵緩攻，令芳單騎入賊營諭之。越數日，大芳竟縛倡逆之陳達順、陳先倫詣遇春降。遂率大芳邀擊餘賊於江口，斬其渠朱先貴。德楞泰疏陳叛兵窮蹙乞命，請釋歸伍，詔斥縱叛廢法，降遇春寧陜鎮總兵，大芳等二百餘人皆戍新疆。十三年，入覲，命兼乾清門侍衛，仍授固原提督。

十八年，天理教匪李文成踞滑縣，命陜甘總督那彥成討之，以遇春為參贊。賊萃精銳道口鎮，遇春率親兵八十人，沿運河西進覘之，遇賊數千，即突擊，賊闢易，追渡河，擒斬二百；收隊少二人，復沖入賊陣，奪二尸還，賊為喪氣，遂斷浮橋，焚渡船，進攻，賊望見輒靡。尋克道口，復擊走桃源、輝縣援賊，合圍滑城，用地隧轟破之，文成自焚死。十二月，滑縣平，封二等男爵，賜黃馬褂。

陜西南山賊萬五倡亂，十九年正月，移師往討，斬萬五及其黨，凡兩越月蕆事，晉一等男。陛見，仁宗慰勞有加，命至膝前，執其手曰：「朕與卿同歲，年力尚強，將來如有軍務，卿須為朕獨當一面。」手賜珍物，見遇春長髯，稱美者再。時遇春弟逢春為曹州鎮總兵，命繞道視所練兵。宣宗即位，加太子少保，賜雙眼花翎。道光五年，署陜甘總督。

六年，回酋張格爾叛，詔遇春率陜、甘兵五千馳赴哈密。尋命大學士長齡為揚威將軍，遇春為參贊，會兵阿克蘇進剿。七年二月，連敗賊於洋阿爾巴特、沙布都爾、阿瓦巴特，擒斬數萬，追至渾河，距喀什噶爾十餘里，賊悉眾抗拒，列陣二十餘里。會大風霾，前隊迷道，未即至，將軍欲退屯十餘里，須霽而進，遇春不可，曰：「天贊我也，賊不知我兵多少，又虞我即渡，時不可失！且客軍利速戰，難持久。」乃遣千騎繞趨下游牽賊勢，自率大兵乘晦霧驟渡上游，砲聲與風沙相並，乘勢沖入賊陣，賊大奔。三月朔，遂復喀什噶爾，甫旬日，英吉沙爾、葉爾羌、和闐以次復，加太子太保。張格爾遠遁，詔遇春先入關。八年正月，楊芳擒張格爾於鐵蓋山，遇春入覲，捷音適至，帝大悅，賜紫韁，實授陜甘總督，圖形紫光閣。遇春坐鎮陜、甘凡十年，務持大體，不輕更張，討蒐軍實，鎮馭邊疆，皆有法。十五年，以老予告歸，召至京，陛辭，晉封一等昭勇侯，食全俸，禦制詩書扇賜之。十七年，卒於家，贈太子太傅、兵部尚書，賜金治喪，入祀賢良祠、鄉賢祠，謚忠武。

遇春結發從戎，大小數百戰，皆陷陣冒矢石，未嘗受毫發傷。仁宗詢及，嘆為「福將」。治軍善於訓練，疲卒歸部下即膽壯，或精銳改隸他人，仍不用命。將戰，步伐從容，雖猝遇伏，不至失措。俘虜必入賊三月以外始誅，老稚皆赦免。馭降眾有恩，尤得其死力。操守廉潔，治家嚴整，子弟皆謹守其家風。
