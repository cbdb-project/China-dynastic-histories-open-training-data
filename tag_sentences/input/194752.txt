李懷仙，柳城胡也。世事契丹，守營州。善騎射，智數敏給。祿山之反，以為裨將。史思明盜河南，留次子朝清守幽州，以阿史那玉、高如震輔之。朝義殺立，移檄誅朝清。二將亂，朝義以懷仙為幽州節度使，督兵馳入。如震欲拒，不及計，乃出迎。懷仙外示寬以安士，居三日，大會，斬如震，州部悉平。朝義敗，將趨范陽。中人駱奉先間遣鐫說，懷仙遂降，使其將李抱忠以兵三千戍范陽。朝義至，抱忠閉關不內，乃縊死，斬其首，因奉先以獻。僕固懷恩即表懷仙為幽州盧龍節度使，遷檢校兵部尚書，王武威郡。屬懷恩反，邊羌挐戰不解，朝廷方勤西師，故懷仙與田承嗣、薛嵩、張忠志等得招還散亡，治城邑甲兵，自署文武將吏，私貢賦，天子不能制。

大歷三年，麾下硃希彩、硃泚、泚弟滔謀殺懷仙，斬閽者以入，希彩不至。黎明，泚懼欲亡，滔曰：「謀不成，有死，逃將焉往？」俄希彩至，共斬懷仙，族其家。希彩自稱留後。張忠志以兵討其亂，不克。代宗因赦罪，詔宰相王縉為節度使，以希彩副之。希彩聞縉至，搜卒伍，大陳戎備以逆。縉建旌棨徐驅，希彩迎謁恭甚。縉度不可制，勞軍，閱旬乃還。希彩即領節度。五年，封高密郡王。驁恣不軌，人不堪。七年，其下李瑗間眾之怨，殺之，共推硃泚為留後。泚自有傳。

硃滔，性變詐多端倪。希彩以同宗倚愛之，使主帳下親兵。泚領節度，遣滔將兵三千為天子西乘塞，為諸軍倡。始，安、史後，山東雖外臣順，實傲肆不廷。至泚首效款，帝嘉之，召見滔殿中。帝問曰：「卿材孰與泚多？」滔曰：「統御士眾，方略明辨，臣不及泚；臣年二十八，獲謁天子，泚長臣五年，未識朝廷，此不及臣。」帝愈嘉，特詔勒兵貫王城而出，屯涇州，置酒開遠門餞之。戍還，乃謀奪泚兵，詭說曰：「天下諸侯未有朝者，先至，可以得天子意，子孫安矣。」泚信之，因入朝。稍不相平，泚遂乞留，西討吐蕃。以滔權知留後，兼御史大夫。滔殺有功者李瑗等二十餘人，威振軍中。

李惟岳拒命，滔與成德張孝忠再破之束鹿，取深州，進檢校司徒，遂領節度，賜德、棣二州。德宗以康日知為深、趙二州團練使，詔滔還鎮。滔失深州，不平，又請恆、定七州所賦供軍，復不許，愈怨。時馬燧圍田悅，悅窮，間滔與王武俊同叛。滔姑子劉怦為涿州刺史，以書諫曰：「司徒身節制，太尉位宰相，恩遇極矣。今昌平有太尉鄉、司徒里，不朽業也。能以忠順自將，則無不濟。比忘上樂戰，不顧成敗如安、史者，今復何有？司徒圖之，無貽悔。」滔不從，連兵救悅。又懼張孝忠之襲，使怦壁險而軍。滔激其眾曰：「士蹀血斗，既下堅城，朝廷乃見奪，奏賞不報。君等疾趨，破馬燧軍以取貲糧，可乎？」軍中不應，三號之，乃曰：「幽人死於南者，骸撐不揜，痛藏心髓，奈何復欲暴骨中野乎？司徒兄弟受國寵，士各蒙官賞，願安之，不恤其它。」滔罷，潛殺不可共亂者數十人。日知發其謀於燧，天子聞，以悅未下，重起兩寇，即封滔通義郡王，實戶三百。

滔愈悖，分兵與武俊屯趙州脅日知，矯詔發其糧貯，即引兵救悅，次束鹿。軍大噪曰：「天子令司徒北還，而南救魏，寧有詔邪？」滔懼，走匿傳舍。裨將蔡雄好諭士曰：「始天子約取成德，所得州縣賜有功者。拔深州者，燕也。本鎮常苦無絲纊，冀得深州以佐調率，今顧不得。又天子以帛賜有功士，為馬燧掠去，今引而南，非自為也。」軍中悔謝，復曰：「雖然，司徒南行違詔書，莫如還。」滔回次深州，誅首變者二百人。眾懼，乃率兵南壁寧晉，與武俊合。帝命馬燧、李懷光擊之，滔屬鄭雲逵、田景仙皆奔燧。已而滔破懷光軍，則與王師屯魏橋，久不戰。

悅德滔援，欲尊而臣之，滔讓武俊，曰：「篋山之勝，王大夫力也。」於是，滔、武俊官屬共議：「古有列國連衡共抗秦。今公等在此，李大夫在鄆，請如七國，並建號，用天子正朔。且師在外，其動無名，豈長為叛臣，士何所歸？宜擇日定約，順人心，不如盟者共伐之。」滔等從之。滔以祿山、思明皆起燕，俄覆滅，惡其名，以冀堯所都，因號冀，武俊號趙，悅號魏，納號齊。建中三年冬十月庚申，為壇魏西，祀天，各僭為王，與武俊等三讓乃就位。滔為盟主，稱孤；武俊、悅及納稱寡人。是日，三叛軍上有雲氣頗異，燧望笑曰：「是雲無知，乃為賊瑞邪！」先是，其地土息高三丈，魏人韋稔佞悅，以為益土之兆。後二年，滔等冊遺，正值其所。

滔改幽州為范陽府，以子為府留後，稱元帥，用親信為留守。滔等居室皆曰殿，妻曰妃，子為國公，下皆稱臣，謂殿下。上書曰箋，所下曰令。置左右內史，視丞相；內史令、監，視侍中、中書令；東西侍郎，視門下、中書；東曹給事、西曹舍人，視給事中、中書舍人；司議大夫，視諫議大夫；六官省，視尚書；東、西曹僕射，視左右僕射；御史臺曰執憲，置大夫至監察御史，驅使要籍官曰承令；左右將軍曰虎牙、豹略；軍使曰鷹揚、龍驤。以劉怦為范陽府留守，柳良器、李子千為左右內史，滔兄瓊瑰、陸慶為東、西曹僕射，楊霽、馬寔、寇瞻、楊榮國為司文、司武、司禮、司刑侍郎，李士真、樊播為執憲大夫、中丞。其餘以次補署。聘處士張遂、王道為司諫。

燧遣李晟將兵至易、定，率張茂昭攻涿、莫，以絕滔援。明年，圍清苑，滔將鄭景濟固守。滔使馬寔將兵萬人，與武俊拒燧，自以兵萬餘救清苑，絕晟糧道。兵至定州，晟不知，夜引兵還。滔疑有伏，不敢逼，遽保瀛州。而孝忠、晟合兵千人城萊水，滔驍將烏薩戒以兵七百襲殺城卒數百，晟不出。景濟望滔軍立幟為應。滔進軍薄晟營，晟戰不利，城中兵亦出，晟大敗，奔易州。茂昭走滿城。滔已破晟，則回屯河間不進。武俊使宋端趣讓，滔怒曰：「孤亟戰且病，就醫藥，而王已復云云。孤南救魏，棄兄背君如脫屣。王必相疑，亦聽所為！」端還，武俊謂寔曰：「寡人望王速來指縱，決勝負，復何惡？王異日並天下，寡人得六七城，為節度足矣。」寔遣具道所以然，武俊亦遣使謝滔，滔悅，亦報謝。然武俊內銜之，滋不懌，與田悅潛謀絕滔。

及泚反，燧等皆班師，武俊、寔亦還。悅、武俊遣使至河間，賀泚即位。武俊詭請寔共攻康日知於趙州，謀覆其軍，不克。實歸，武俊餞之，厚贈遺。泚遣人密召滔，使趨洛陽。滔發書，西向再拜，移檄諸道曰：「今發突騎四十萬走洛陽，與皇帝會上陽宮。」使王郅說悅連和俱西。滔素強調斂，武俊等不能堪。又令各以兵五千從攻洛，欲僭稱帝，乘輿、法從及赦令皆具。

初，回紇以女妻奚王，大歷末，奚亂，殺王，女逃歸，道平盧，滔以錦繡張道，待其至，請為婚，女悅，許焉。既而遣使修婿禮於回紇，回紇喜，報以名馬重寶。及僭相王，與武俊、悅、納納四金鑰於回紇，曰：「四國願聽命於可汗，謹上金鑰，啟閉出納，唯所命。」至是，乞師焉。回紇以二千騎從，而武俊亦先乞師，以斷懷光餉路，未至，而王師還。回紇過幽州，滔使說其酋達干曰：「若能同度河而南，玉帛子女不貲，計可得也。」達干許諾，滔啖以金帛，約曰：「五十里舍，以須悅軍。」滔兵五萬，車千乘，騎二萬，士私屬萬餘，虜兵三千，馬、橐它倍之；過武俊境，武俊勞之，牛酒芻米皆具。然悅已用武俊謀，不肯出，儲峙於野以待。滔至貝州，悅刺史邢曹俊上謁滔，即歸閉城守，滔疑之，次永濟。武俊陰遣客反間滔曰：「悅有憾，須公南，以兵斷公歸路，宜少備。」滔聞怒，入永濟，執悅吏掠訊，不得其情，殺之。使回紇大掠，南及澶、衛，系執老幼無遺者。悅大恐，闔城自保。滔遣將楊布略定館陶，屯平恩，置官吏。

滔整軍北還，使馬寔屯冠氏，聞悅死，遂攻魏州，圍貝州。於是，武俊、李抱真合軍擊滔。滔急召寔至貝州，步馬乏頓。明日，輒約戰，寔請休士三日，蔡雄、達干等畏武俊堅壁難圖，請戰。楊布曰：「大王將取東都，逢小敵即怯，何以長驅天下邪？」術士尹少伯亦言必勝。既戰，為二軍所乘，大敗，大將硃良祐、李進皆被執，委杖如丘，滔奔入德州。恨少伯、雄、布之謬，殺之。俄而京師平，滔已敗，不能軍，走還幽州，上書待罪。有詔武俊、抱真開示大信，若誠心審固者，當洗釁錄勛，與更始。

初，滔以劉怦忠力，使留守，及敗，疑圖己，仿徨不敢入。怦聞其至，搜兵繕鎧，夾道陳二十里迎謁，望滔哭，滔遂入府。氣沮索，日邑邑，被病，政事一委怦。貞元元年死，年四十二，贈司徒。
