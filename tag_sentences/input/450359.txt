鄭遨張薦明附鄭遨，字雲叟，滑州白馬人也。唐明宗祖廟諱遨，故世行其字。遨少好學，敏於文辭。唐昭宗時，舉進士不中，見天下已亂，有拂衣遠去之意，欲攜其妻、子與俱隱，其妻不從，遨及入少室山為道士。其妻數以書勸遨還家，輒投之於火，後聞其妻、子卒，一慟而止。遨與李振故善，振後事梁貴顯，欲以祿遨，遨不顧，後振得罪南竄，遨徒步千里往省之，由是聞者益高其行。其後，遨聞華山有五粒松，脂淪入地，千歲化為藥，能去三尸，因徙居華陰，欲求之。與道士李道殷、羅隱之友善，世目以為三高士。遨種田，隱之賣藥以自給，道殷有釣魚術，鉤而不餌，又能化石為金，遨嘗驗其信然，而不之求也。節度使劉遂凝數以寶貨遺之，遨一不受。
