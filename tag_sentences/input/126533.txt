同邑有王圻者，字元翰。嘉靖四十四年進士。除清江知縣，調萬安。擢御史，忤時相，出為福建按察僉事，謫邛州判官。兩知進賢、曹縣，遷開州知州。歷官陜西布政參議，乞養歸，築室淞江之濱，種梅萬樹，目曰梅花源。以著書為事，年踰耄耋，猶篝燈帳中，丙夜不輟。所撰《續文獻通考》諸書行世。

初，圻以奏議為趙貞吉所推。張居正與貞吉交惡，諷圻攻之，不應。高拱為圻座主，時方修隙徐階，又以圻為私其鄉人不助己，不能無恚，遂摭拾之。
