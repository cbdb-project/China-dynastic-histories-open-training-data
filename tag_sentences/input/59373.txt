官文，字秀峰，王佳氏，滿洲正白旗人，先隸內務府正白旗漢軍。由拜唐阿補藍翎侍衛，累擢頭等侍衛。道光二十一年，出為廣州漢軍副都統，調荊州右翼副都統。粵匪既陷漢陽，將犯荊州。咸豐三年，將軍臺湧駐防德安，命官文專統荊州防兵。四年，擢荊州將軍。賊陷安陸、荊門、宜昌。時荊州兵多調赴武昌，分屯要隘，城中兵僅二千。監利又陷，官文遣軍復之；連復宜昌、石首、華容，於是荊州稍安，而武昌被圍急，官文遣將沿漢下援。

六月，武昌復失守，命官文統籌全局，規復武漢。因疏言：「賊情詭譎，軍情隨時變幻。武漢之賊一日不盡，荊州不得安枕。賊踞漢陽，倚江為險，絕我糧道，阻我援軍。今欲復武昌，必先攻漢陽，奪賊所恃之險，而後武昌可圖也。總兵雙保自潛江進剿，兵力過單。臣已令羅遵殿以戰船百艘自仙桃鎮、蔡店逕趨漢陽，與撫臣楊霈分道夾攻；又檄總兵福炘往助雙保，知縣吳振鏞進復沔陽以通餉道。惟賊踞岳州，南北援軍均受牽制，尤應先剿岳州之賊。曾國藩方統砲船駐湘陰，塔齊布之師已入岳州境，臣已促其速進，分兵阻江路。復派同知銜李光榮等率川勇防調弦口，張子銘防監利尺八口，都司宗維清沿江接應。荊州僅賸旗兵分守要隘，隨時接應，庶幾可進可退，不致有顧此失彼之虞。」疏入，報聞。尋曾國藩克岳州，賊艘悉出大江，官文遣涼州副都統魁玉、總兵楊昌泗赴螺山防江，殲賊甚多。八月，武昌、漢陽相繼復，論功被優敘。

五年，總督楊霈師潰德安，漢陽、漢口復陷，德安、隨州繼之，詔褫霈職，授官文湖廣總督。師次安陸，疏言：「賊自隨州退踞德安，兇鋒疊挫。惟天門、京山道路四通，儻竄襄河，勾連仙桃鎮以下股匪，不獨荊襄在在堪虞，上游各處均可北竄。現遣兵一由天門、皁市進剿，一往京山防守，臣駐安陸為兩路應援，咨固原提督孔廣順伺隙進取，署提臣訥欽為後應。俟欽差大臣西凌阿入楚，即統兵從襄河兩岸水陸並進，由漢川攻漢陽。」秋，西凌阿戰德安失利，乃命官文代為欽差大臣，馳援德安。賊棄城走，躡追之，直搗漢陽。十二月，督兵薄西門橋，迭敗賊於龜山、尾湖堤、五顯廟，破賊卡，毀東西土城。六年，賊造浮橋從西門分隊來犯，擊卻之。分兵河口斷其糧道，令副都統都興阿攻圍風焚積聚，賊勢漸蹙。秋，破漢陽城外賊營，連戰皆捷。巡撫胡林翼規復武昌。十一月，約同日水陸大舉，分攻武、漢，官文督軍分路進，水師擊漢陽東門，破五顯廟賊卡，李孟群又敗龜山援賊，王國才、楊昌泗由西門攻入，遂復漢陽，俘偽將軍等五百餘人。林翼亦復武昌，詔嘉獎，賜花翎。

七年，偕林翼疏言：「湖北為長江上游要害，武漢尤九省通衢，自來東南有事必爭之地。三次失陷，力攻兩載而後克之。目前相機防剿，不令賊乘間上竄，蹈從前覆轍。業派李續賓由南岸，都興阿、孔廣順、王國才由北岸，楊載福率水師由江路分道進剿。現北岸黃州至黃梅，南岸武昌至興國，均已肅清，崇、通一帶搜捕殆盡；李續賓抵九江，與曾國藩會合進攻；楊載福毀城外賊營；惟小池口賊壘未拔，派鮑超助攻。安徽之英山、太湖、宿松、望江接壤湖北，皆為賊藪，有窺伺上犯之心。飭王國才駐黃梅之大河鋪、界嶺巖，孔廣順駐蘄水之孔隴驛，巴揚阿率馬隊為各路應援，以固楚北門戶。道士洑水闊溜急，田家鎮兩山對峙，水師皆難久駐，酌留各營游巡江面，足備鎮馭。通籌大局，我軍已據水陸上游，實蓄破竹建瓴之勢。所慮江西七府未平，武昌尚有肘腋之患。賊若由通城、崇陽、興國竄逼武昌，反出江西各軍之上，自當固守武昌，以為後路根本。相機籌畫，節節進取，仍步步嚴防，庶軍情無返顧掣肘之虞，轉餉有源源不竭之利。」疏入，報聞。

初，官文由荊州將軍調總督，凡上游荊、市、襄、鄖諸郡兵事餉事悉主之。林翼以巡撫駐金口，凡下游武、漢、黃、德諸郡兵事餉事悉主之。南北軍各領分地，徵兵調餉，每有違言。武昌既復，林翼威望日起，官文自知不及，思假以為重，林翼益推誠相結納，於是吏治、財政、軍事悉聽林翼主持，官文畫諾而已。不數年，足食足兵，東南大局，隱然以湖北為之樞。

八年四月，復九江，論功，加太子少保。皖賊陷麻城、黃安，圍蘄州，先後破走之。七月，胡林翼丁母憂，官文疏請留林翼治軍，改為署理，從之。命官文暫行兼署巡撫，尋以湖廣總督協辦大學士。李續賓戰歿三河，皖、鄂震動。官文分兵扼蘄州、廣濟、麻城諸隘，固守九江、彭澤，水師嚴防江面，人心始定。九年，賊竄湖南，圍寶慶，檄荊宜施道李續宜赴援，大破之，寶慶圍解。十二月，復太湖，被優敘。十一年，拜文淵閣大學士，仍留總督任。時大軍圍安慶急，陳玉成、李秀成先後分兵犯湖北境，冀掣動局勢，遣將迭破之，所陷諸郡縣皆復。八月，克安慶，加太子太保。是年，胡林翼病歿，嚴樹森代之。

降捻苗沛霖踞安徽壽州，詔疆臣議剿撫之策。官文疏陳沛霖包藏禍心，罪大惡極，請伸天討。同治元年，遣副將周鳳山等剿捻於河南信陽、羅山，敗之；又破黃梅捻巢，收復十餘寨：晉文華殿大學士。發、捻合擾楚、豫之交，勢甚熾。荊州將軍多隆阿方督師赴陜西，官文以楚兵不敷分布，奏調回援。九月，多隆阿至，屢戰皆捷，襄河以北賊皆遠遁。三年，劾巡撫嚴樹森把持剛愎，黜之。六月，克復江寧，曾國藩奏捷，推官文列名疏首。詔嘉官文徵兵籌餉，推賢讓能，接濟東征，不分畛域，錫封一等伯爵，號果威，世襲罔替，升入正白旗滿洲，賜雙眼花翎。蓋褒其能與胡林翼和衷卒成大功也。

四年，僧格林沁剿捻戰歿於山東，詔追論前年發、捻擾湖北，官文不能就地殲除，僅驅出境，以致蔓延益熾，下嚴議，降三級調用，改革職留任，褫宮銜、花翎。五年，偕曾國藩奏設長江水師，如議行。湖北巡撫曾國荃劾官文貪庸驕蹇，命尚書綿森、侍郎譚廷襄往按，坐動用捐款，議革職，詔念前勞，原其尚非貪污欺罔，優與保全，解總督，仍留大學士、伯爵，罰伯俸十年。召還京，管理刑部，兼正白旗蒙古都統。尋出署直隸總督。

七年，捻匪張總愚由西路竄擾畿輔，下嚴議。尋李鴻章、左宗棠等入援，七月，捻匪平，復宮銜、花翎。八年，回京，管理戶部三庫，授內大臣。十年，卒，優詔賜恤，贈太保，賜金治喪，遣惠郡王奠醊，祀賢良祠，謚文恭。尋以疆臣請合祀湖北胡林翼專祠。

當官文之在湖北，事事聽林翼所為，惟馭下不嚴，用財不節，林翼憂之。閻敬銘方佐治餉，一日林翼與言，恐誤疆事。敬銘曰：「公誤矣！本朝不輕以漢大臣專兵柄。今滿、漢並用，而聲績炳著者多屬漢人，此聖明大公劃除畛域之效。然湖北居天下要沖，朝廷寧肯不以親信大臣臨之？夫督撫相劾，無論未必勝，即勝，能保後來者必賢耶？且繼者或厲清操，勤庶務，而不明遠略，未必不顓己自是，豈甘事事讓人？官文心無成見，兼隸旗籍，每有大事，正可借其言以伸所請。其失僅在私費奢豪，誠於事有濟，歲糜十萬金供之，未為失計。至一二私人，可容，容之；不可，則以事劾去之。彼意氣素平，必無忤也。」林翼大悟。及林翼歿，督撫不相能，官文劾嚴樹森去之；而曾國荃又劾官文去之。官文晚節建樹不能如曩時，然林翼非官文之虛己推誠，亦無以成大功，世故兩賢之。
