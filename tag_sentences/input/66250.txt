永忠，巢人，楚國公永安弟也。從永安迎太祖於巢湖，年最少。太祖曰：「汝亦欲富貴乎？」永忠曰：「獲事明主，掃除寇亂，垂名竹帛，是所願耳。」太祖嘉焉。副永安將水軍渡江，拔采石、太平，擒陳野先，破蠻子海牙及陳兆先，定集慶，克鎮江、常州、池州，討江陰海寇，皆有功。

永安陷於吳，以永忠襲兄職，為樞密僉院，總其軍。攻趙普勝柵江營，復池州。陳友諒犯龍江，大呼突陣，諸軍從其後，大敗之。從伐友諒，至安慶，破其水寨，遂克安慶。從攻江州，州城臨江，守備甚固。永忠度城高下，造橋於船尾，名曰天橋，以船乘風倒行，橋傅於城，遂克之。進中書省右丞。

從下南昌，援安豐，戰鄱陽湖，決圍殊死戰。敵將張定邊直犯太祖舟，常遇春射走之。永忠乘飛舸追且射，定邊被百餘矢，漢卒多死傷。明日，復與俞通海等以七舟載葦荻，乘風縱火，焚敵樓船數百。又以六舟深入搏戰，復旋繞而出，敵驚為神。又邀擊之涇江口，友諒死。從征陳理，分兵柵四門，於江中連舟為長寨，絕其出入，理降。還京，太祖以漆牌書「功超群將，智邁雄師」八字賜之，懸於門。已，從徐達取淮東，張士誠遣舟師薄海安，太祖令永忠還兵水寨禦之，達遂克淮東諸郡。從伐士誠，取德清，進克平江，拜中書平章政事。

尋充征南副將軍，帥舟師自海道會湯和，討降方國珍，進克福州。洪武元年兼同知詹事院事。略定閩中諸郡，至延平，破執陳友定。尋拜征南將軍，以朱亮祖為副，由海道取廣東。永忠先發書諭元左丞何真，曉譬利害。真即奉表請降。至東莞，真帥官屬出迎。至廣州，降盧左丞。擒海寇邵宗愚，數其殘暴斬之。廣人大悅。馳諭九真、日南、朱崖、儋耳三十餘城，皆納印請吏。進取廣西，至梧州，降元達魯花赤拜住，潯、柳諸路皆下。遣亮祖會楊璟收未下州郡。永忠引兵克南寧，降象州。兩廣悉平。永忠善撫綏，民懷其惠，為之立祠。明年九月還京師，帝命太子帥百官迎勞於龍江。入見，仍命太子送還第。復出，撫定泉、漳。三年從大將軍徐達北征，克察罕腦兒。還，封德慶侯，食祿一千五百石，予世券。

明年，以征西副將軍從湯和帥舟師伐蜀。和駐大溪口，永忠先發。及舊夔府，破守將鄒興等兵。進至瞿塘關，山峻水急，蜀人設鐵鎖橋，橫據關口，舟不得進。永忠密遣數百人持糗糧水筒，舁小舟踰山渡關，出其上流。蜀山多草木，令將士皆衣青蓑衣，魚貫走崖石間。度已至，帥精銳出墨葉渡，夜五鼓，分兩軍攻其水陸寨。水軍皆以鐵裹船頭，置火器而前。黎明，蜀人始覺，盡銳來拒。永忠已破其陸寨，會將士舁舟出江者，一時並發，上下夾攻，大破之，鄒興死。遂焚三橋，斷橫江鐵索，擒同僉蔣達等八十餘人。飛天張、鐵頭張等皆遁去，遂入夔府。明日，和始至，乃與和分道進，期會於重慶。永忠帥舟師直搗重慶，次銅鑼峽。蜀主明昇請降，永忠以和未至辭。俟和至，乃受降，承制撫慰。下令禁侵掠。卒取民七茄，立斬之。慰安戴壽、向大享等家，令其子弟持書往成都招諭。壽等已為傅友德所敗，及得書，遂降。蜀地悉平。帝製《平蜀文》旌其功，有「傅一廖二」之語，褒賚甚厚。明年北征，至和林。六年督舟師出海捕倭，尋還京。

初，韓林兒在滁州，太祖遣永忠迎歸應天，至瓜步覆其舟死，帝以咎永忠。及大封功臣，諭諸將曰：「永忠戰鄱陽時，忘軀拒敵，可謂奇男子。然使所善儒生窺朕意，徼封爵，故止封侯而不公。」及楊憲為相，永忠與相比。憲誅，永忠以功大得免。八年三月坐僭用龍鳳諸不法事，賜死，年五十三。
