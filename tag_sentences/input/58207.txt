齊慎，河南新野人。以武生率鄉團擊教匪。入伍，隸慶成部下，轉戰三省，以勇聞。比教匪平，洊擢至陜安鎮右營游擊，楊遇春甚器之。嘉慶十八年，滑縣亂，檄慎從征。賊踞道口，遇春初至，直前搏戰，慎從之，賊氣奪，入巢。明日，慎獨破賊於衛河西岸。賊掠中市，率騎斷其歸路，夾擊，毀浮橋，遂克道口，破桃源集援賊。進薄滑縣，駐營未定，賊萬餘由西北門出來犯，力戰，相持竟夜；遲明，城賊二千餘復出，慎躍馬沖賊陣中斷，乃大潰。又破賊新鄉牛市，首逆李文成走踞司寨，慎由淇縣大廟山右進，鏖戰白土岡，會攻司寨，克之。自道口至此凡十三戰，敘功最，賜號健勇巴圖魯。克滑城，先登受傷，擢副將；遂從遇春平三才峽匪，授神木協副將。歷西安、陜安兩鎮總兵。

道光元年，擢甘肅提督。二年，西寧插帳番擾河北，慎率本標兵迭戰於烏蘭哈達、哈錫山、落它灘，擒斬數百，番眾乞降，放還河南。詔褒獎，被珍賚。六年，從征回疆，長齡令充翼長，駐守阿克蘇。父喪，留軍。特奇里克愛曼布魯特助逆擾烏什，慎戰屢捷，擒其酋庫圖魯克。七年，出哈蘭德卡倫，駐倭胡素魯，遏賊內犯。事平，調古北口提督，改號強謙巴圖魯。十二年，病歸。起授甘肅提督，調四川。十七年，平雷波叛夷，調雲南，復調四川。

二十一年，命率川兵五百赴廣東參贊靖逆將軍奕山軍務，守佛山鎮。楊芳病，移守省城，會罷戰。二十二年，赴湖北剿崇陽亂民，未至已定，命赴浙江會辦揚威將軍奕經軍務，駐上虞，扼曹娥江。移防江蘇鎮江。英兵來犯，力戰卻敵。城卒陷，退守新豐。奕山、奕經先後被譴，慎奪職留任，回四川。二十四年，出閱伍，卒於馬邊，贈太子太保，謚勇毅。
