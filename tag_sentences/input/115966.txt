哈麻，字士廉，康里人。父禿魯，母為寧宗乳母，禿魯以故封冀國公，加太尉，階金紫光祿大夫。哈麻與其弟雪雪，早備宿衛，順帝深眷寵之。而哈麻有口才，尤為帝所褻幸，累遷官為殿中侍御史。雪雪累官集賢學士。帝每即內殿，與哈麻以雙陸為戲，一日，哈麻服新衣侍側，帝方啜茶，即噀茶於其衣。哈麻視帝曰：「天子固當如是耶！」帝一笑而已。其被愛幸，無與為比。由是哈麻聲勢日盛，自籓王戚里，皆遺賂之。尋以謀害脫脫，出貶南安，召入為禮部尚書，俄遷同知樞密院事。至正初，脫脫為丞相，其弟也先帖木兒為御史大夫，哈麻日趨附其兄弟之門。會脫脫去相位，而別兒怯不花為丞相，與脫脫有舊怨，頗欲中傷之，哈麻每於帝前力營護之，以故得免。

初，別兒怯不花與太平、韓嘉納、禿滿迭兒等十人結為兄弟，情好甚密。及別兒怯不花既罷，九年，太平為左丞相，韓嘉納為御史大夫，乃謀黜哈麻，諷監察御史斡勒海壽，列其罪惡劾奏之：其小罪，則受宣讓王等駝馬諸物；其大者，則設帳房於御幄之後，無君臣之分。又，恃以提調寧徽寺為名，出入脫忽思皇后宮闈無間，犯分之罪尤大。寧徽寺者，掌脫忽思皇后錢糧，而脫忽思皇后，帝庶母也。哈麻知御史有所言，先已於帝前析其非罪，事皆太平、韓嘉納所摭拾。及韓嘉納以御史所言奏，帝大怒，斥弗納。明日，章再上，帝不得已，僅奪哈麻、雪雪官職，居之草地。而斡勒海壽為陜西廉訪副使，於是太平罷為翰林學士承旨，韓嘉納罷為宣政使，尋出為江浙行省平章政事。有頃，脫忽思皇后泣訴帝，謂御史所劾哈麻事為侵己，帝益怒，乃詔奪海壽官，屏歸田里，禁錮之。已而脫脫復為丞相，也先帖木兒復為御史大夫，而謫太平居陜西，而加韓嘉納以贓罪，杖流奴兒乾以死。別兒怯不花既罷，猶出居般陽，而禿滿迭兒自中書右丞出為四川右丞，亦誣以罪，追至中道殺之。已而哈麻復見召用，而脫脫兄弟尤德之。

十二年八月，哈麻拜中書添設右丞。明年正月，正除右丞。時脫脫方信任汝中柏，由郎中為參議中書，自平章政事以下，見其議事，皆唯唯而已。獨哈麻性剛決，與之論，數不合，汝中柏因譖哈麻於脫脫。八月，出哈麻為宣政院使，又位居第三，哈麻由是深銜脫脫。

初，哈麻嘗陰進西天僧以運氣術媚帝，帝習為之，號演揲兒法。演揲兒，華言大喜樂也。哈麻之妹婿集賢學士禿魯帖木兒，故有寵於帝，與老的沙、八郎、答剌馬吉的、波迪哇兒祃等十人，俱號倚納。禿魯帖木兒性奸狡，帝愛之，言聽計從，亦薦西蕃僧伽璘真於帝。其僧善秘密法，謂帝曰：「陛下雖尊居萬乘，富有四海，不過保有見世而已。人生能幾何，當受此秘密大喜樂禪定。」帝又習之，其法亦名雙修法。曰演揲兒，曰秘密，皆房中術也。帝乃詔以西天僧為司徒，西蕃僧為大元國師。其徒皆取良家女，或四人、或三人奉之，謂之供養。於是帝日從事於其法，廣取女婦，惟淫戲是樂。又選採女為十六天魔舞。八郎者，帝諸弟，與其所謂倚納者，皆在帝前相與褻狎，甚至男女裸處，號所處室曰皆即兀該，華言事事無礙也。君臣宣淫，而群僧出入禁中，無所禁止，醜聲穢行，著聞於外，雖市井之人，亦惡聞之。皇太子年日以長，尤深疾禿魯帖木兒等所為，欲去之未能也。

十四年秋，脫脫領大軍討高郵，哈麻乘間遂復入中書為平章政事。脫脫之出師也，以汝中柏為治書侍御史，俾輔也先帖木兒。汝中柏累言哈麻必當屏斥，不然必為後患，而也先帖木兒不從。哈麻知之，恐終不自保，因訴於皇后奇氏曰：「皇太子既立，而冊寶及郊廟之禮不行者，脫脫兄弟之意也。」皇后既頗信之，哈麻復與汪家奴之子桑哥實里、也先帖木兒之客明理明古譖諸皇太子。會也先帖木兒移疾家居，於是監察御史袁賽因不花等即承望哈麻風指，奏劾也先帖木兒罪惡，章凡三上，而帝始允，詔收御史臺印，令也先帖木兒出都門聽旨。而遂以知樞密院事汪家奴為御史大夫。尋降詔數脫脫老師費財之罪，即軍中奪其兵柄，安置淮安。既而脫脫、也先帖木兒皆就貶逐以死，並籍其家貲人口，而以所籍也先帖木兒者賜哈麻。十五年四月，雪雪由知樞密院事拜御史大夫。五月，哈麻遂拜中書左丞相，國家大柄，盡歸其兄弟二人矣。

明年二月，哈麻既為相，自以前所進蕃僧為恥，告其父禿魯曰：「我兄弟位居宰輔，宜導人主以正，今禿魯帖木兒專媚上以淫褻，天下士大夫必譏笑我，將何面目見人，我將除之。且上日趨於昏暗，何以治天下。今皇太子年長，聰明過人，不若立以為帝，而奉上為太上皇。」其妹聞之，歸告其夫。禿魯帖木兒恐皇太子為帝，則己必先見誅，即以聞於帝，然不敢斥言淫褻事，第曰「哈麻謂陛下年老故耳」。帝大驚曰：「朕頭未白，齒未落，遽謂我為老耶！」帝即與禿魯帖木兒謀去哈麻、雪雪，計已定，禿魯帖木兒走匿尼寺中。明日，帝遣使傳旨哈麻與雪雪，毋早入朝，其家居聽旨。御史大夫搠思監因劾奏哈麻與雪雪罪惡，帝曰：「哈麻、雪雪兄弟二人雖有罪，然侍朕日久，且與朕弟懿璘質班皇帝實同乳，可姑緩其罰，令其出征。」已而中書右丞相定住、平章政事桑哥失里復糾劾哈麻、雪雪之罪不已，乃命其兄弟出城受詔，遂詔哈麻於惠州安置，雪雪於肇州安置。比行，俱杖死。哈麻既死，仍籍其家財，也先帖木兒所封之庫藏，其封識固未嘗啟也。哈麻兄弟寵幸方固，而一旦遽見廢外，人皆謂帝怒其譖害脫脫兄弟之故，而不知其罪蓋由於不軌。其兄弟之死，人無恤之者。

搠思監，怯烈氏，野先不花之孫，亦憐真之子也。早歲，性寬厚，簡言語，皆以遠大之器期之。泰定初，襲長宿衛，為必闍赤怯薛官。至順二年，除內八府宰相。元統初，出為福建宣慰使都元帥。居三年，通達政治，威惠甚著。後至元三年，拜江浙行中書省參知政事。國用所倚，海運為重，是歲，搠思監被命督其役，措置有方，所漕米三百餘萬石，悉達京師，無耗折者。六年，擢湖北道肅政廉訪使，未行，改江浙行省右丞。福建鹽法久壞，詔搠思監往究其私鬻、盜鬻及出納之弊，至則悉廉得其利病，為罷行之。

至正元年，改山東肅政廉訪使，尋召拜中政使。明年正月，除陜西行臺御史中丞。三月，復為中政使。八月，調太府卿。四年，拜中書參知政事，尋升右丞。六年，遷御史中丞，遂除翰林學士承旨，俄復為中丞。又由資政使遷宣徽使。九年，除大宗正府也可扎魯火赤，宗王國人咸稱其明果。尋復入中書為右丞。十年正月，升平章政事，階光祿大夫。十一年十一月，拜御史大夫，進銀青榮祿大夫。十二年四月，復為中書平章，從丞相脫脫平徐州有功。十三年，復拜御史大夫，尋又為中書平章。十四年九月，奉命率師討賊淮南，身先士卒，面中流矢不為動。十五年，遷陜西行省平章，復召還，拜知樞密院事。俄復拜中書平章，兼大司農分司，提調大都留守司及屯田事。一日，入侍，帝見其面有箭瘢，深嘆閔焉。進為首平章。十六年，復遷御史大夫。四月，遂拜中書左丞相，明年五月，進右丞相。十八年，加太保，詔封其曾祖孛魯海為雲王，祖也先不花為瀛王，父亦憐真為冀王。

是時天下多故，日已甚，外則軍旅煩興，疆宇日蹙；內則帑藏空虛，用度不給；而帝方溺於娛樂，不恤政務。於是搠思監居相位久，無所匡救，而又公受賄賂，貪聲著聞，物議喧然。是年冬，監察御史燕赤不花劾奏搠思監任用私人朵列及妾弟崔完者帖木兒印造偽鈔，事將敗，令朵列自殺以滅口。搠思監乃請謝事，解機務，詔止收其印綬。而御史答里麻失里、王彞言不已，帝終不聽也。會遼陽賊勢張甚，明年，遂起為遼陽行省左丞相，未行。二十年三月，復拜中書右丞相，仍降詔諭天下。

時帝益厭政，而宦者資正院使樸不花乘間用事為奸利，搠思監因與結構相表裏，四方警報及將臣功狀，皆壅不上聞。孛羅帖木兒、擴廓帖木兒各擁強兵於外，以權勢相軋，釁隙遂成。搠思監與樸不花黨於擴廓帖木兒，而誣孛羅帖木兒以非罪。二十四年三月，帝因下詔削奪其官爵，且命擴廓帖木兒以兵討之。而宗王不顏帖木兒、禿堅帖木兒等皆稱兵與孛羅帖木兒合，表言其無罪。於是帝為降詔曰：「自至正十一年妖賊竊發，屬嘗選命將相，分任乃職，視同心膂，凡厥庶政，悉以委之。豈期搠思監、樸不花夤緣為奸，互相壅蔽，以致在外宣力之臣，因而解體；在內忠良之士，悉陷非辜。又復奮其私讎，誣構孛羅帖木兒、老的沙等同謀不軌。朕以信任之專，失於究察，遂調兵往討。孛羅帖木兒已嘗陳詞，而乃寢匿不行。今宗王不顏帖木兒等，仰畏明威，遠來控訴，以表其情，朕為惻然興念，而搠思監、樸不花猶飾虛詞，簧惑朕聽。其以搠思監屏諸嶺北，樸不花竄之甘肅，以快眾憤。孛羅帖木兒等，悉與改正，復其官職。」然詔書雖下，而搠思監、樸不花仍留京師。四月，孛羅帖木兒乃遣禿堅鐵木兒稱兵犯闕，必得搠思監、樸不花乃已。帝不得已，縛二人畀之，遂皆為孛羅鐵木兒所殺。已而監察御史復奏言：「搠思監矯殺丞相太平，盜用鈔板，私家草詔，任情放選，鬻獄賣官，費耗庫藏，居廟堂前後十數年，使天下八省之地，悉致淪陷。乃誤國之奸臣，究其罪惡，大赦難原。曩者，奸臣阿合馬之死，剖棺戮尸，搠思監之罪，視阿合馬為有過。今其雖死，必剖棺戮尸為宜。」有旨從之。而臺臣言猶不已，遂復沒其家產，而竄其子宣徽使觀音奴於遠方。

怯烈氏四世為丞相者八人，世臣之家，鮮與比盛。而搠思監早有才望，及居相位，人皆仰其有為，遭時多事，顧乃守之以懦，濟之以貪，遂使天下至於亂亡而不可為。論者謂元之亡，搠思監之罪居多云。
