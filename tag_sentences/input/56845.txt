雷以諴，字鶴皋，湖北咸寧人。道光三年進士，授刑部主事，洊升郎中。遷御史、給事中，擢內閣侍讀學士，三遷奉天府府丞。咸豐元年，應詔陳言，請任賢能，覈名實。二年，復授太常寺少卿，屢上疏陳軍事。三年，遷左副都御史，命會同河道總督楊以增巡視黃河口岸，迭疏請撫恤茌平、東平、東阿、汶上饑民，撤山東防河兵，省各渡口冗費，皆報可。

粵匪陷揚州，以諴自請討賊，募勇屯萬福橋，扼揚州東南。賊窺里下河，以諴屢擊走之，通、泰十餘城賴以保全。授刑部侍郎，幫辦軍務。與琦善、陳金綬會攻揚州，以諴分兵駐守要隘，焚浦口賊舟。屢會諸軍擊賊，而揚州久攻不能下，諸將以總兵瞿騰龍最勇敢足恃，詔命援安徽。以諴疏言：「臨陣易將，兵家所忌。」琦善亦以為言，乃留勿遣。其冬，賊陷儀徵，偪運河西岸，官軍屢擊走之。以諴與浙閩總督慧成合駐軍灣頭六徬，未幾，賊援至，鄉勇潰散，琦善奏劾，奪官留軍自效。嗣琦善請移灣頭大營，以諴與慧成力爭，琦善復劾以諴諱飾。上責琦善諉過，飭以諴仍守灣頭及萬福橋諸隘。賊既自揚州退瓜洲，時來攻，以諴與陳金綬合擊敗之，加三品頂戴。尋授江蘇布政使，屢督砲船渡江會剿，攻北固山，破其土城，乘勝逐至金山，敗之。

六年，托明阿兵潰瓜洲，揚州復陷，詔責以諴等擁兵不援。又疏辨冒功，為德興阿所劾，褫職戍新疆。以諴在戍所，呈請將軍扎拉芬代奏，言江北軍事。尋赦還，賜四品頂戴，授陜西按察使。遷布政使，入為光祿寺卿。同治元年，京察，休致。光緒五年，以重宴鹿鳴還原銜。八年，又以重宴恩榮，加頭品頂戴。十年，卒，年七十九。

以諴在江北，用幕客錢江策，創收釐捐。錢江者，浙江長興諸生，嘗以策干揚威將軍奕經，不能用。林則徐戍伊犁，從之出關，以是知名。謁以諴於邵伯，留佐幕，餉絀，江獻策，遣官吏分駐水陸要沖，設局卡，行商經過，視貨值高下定稅率，千取其一，名曰「釐捐」，亦並徵坐賈，歲得錢數千萬緡。江與同幕五人赴下河督勸，不從者脅以兵，民間目為「五虎」。江自以為功，累保獎至道員，氣矜益盛，以諴不能堪。會飲，江使酒罵坐，以諴執而殺之，以跋扈狂肆、謀不軌聞。後各省皆仿其例以濟軍需，為歲入大宗焉。
