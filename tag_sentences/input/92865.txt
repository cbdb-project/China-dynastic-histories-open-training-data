李義府，瀛州饒陽人也。其祖為梓州射洪縣丞，因家於永泰。貞觀八年，劍南道巡察大使李大亮以義府善屬文，表薦之。對策擢第，補門下省典儀。黃門侍郎劉洎、侍書御史馬周皆稱薦之，尋除監察御史。又敕義府以本官兼侍晉王。及升春宮，除太子舍人，加崇賢館直學士，與太子司議郎來濟俱以文翰見知，時稱來、李。義府嘗獻《承華箴》，其辭曰：

邃初冥昧，元氣氤氳。二儀始闡，三才既分。司乾立宰，出《震》為君。化昭淳樸，道映典墳。功成揖讓，事極華、勛。肇興夏啟，降及姬文。咸資繼德，永樹高芬。百代沿襲，千齡奉聖。粵若我後，丕承寶命。允穆三階，爰齊七政。時雍化洽，風移俗盛。載崇國本，式延家慶。《震》維標德，《離》警體正。寄切宗祧，事隆監撫。思皇茂則，敬詢端輔。業光啟、誦，藝優干羽。九載崇儒，三朝問豎，歷選儲儀，遺文在斯。望試登俎，高諭喬枝。俯容思順，非禮無施。前修盛業，來哲通規。飭躬是蹈，則叡問風馳；立志或爽，則玄猷日虧。無恃尊極，修途難測；無恃親賢，失德靡全。勿輕小善，積小而名自聞；勿輕微行，累微而身自正。佞諛有類，邪巧多方。其萌不絕，其害必彰。監言斯屏，儲業攸昌。竊惟令嗣，有殊前事。雖以貴以賢，而非長非次。皇明眷德，超倫作貳。匪懋聲華，莫酬恩異。匪崇徽烈，莫符天志。勉之又勉，光茲守器。下臣司箴，敢告近侍。

太子表上其文，優詔賜帛四十匹，又令預撰《晉書》。高宗嗣位，遷中書舍人。永徽二年，兼修國史，加弘文館學士。高宗將立武昭儀為皇后，義府嘗密申協贊，尋擢拜中書侍郎、同中書門下三品，監修國史，賜爵廣平縣男。

義府貌狀溫恭，與人語必嬉怡微笑，而褊忌陰賊。既處權要，欲人附己，微忤意者，輒加傾陷。故時人言義府笑中有刀，又以其柔而害物，亦謂之「李貓。」顯慶元年，以本官兼太子右庶子，進爵為侯。有洛州婦人淳于氏，坐奸系於大理，義府聞其姿色，囑大理丞畢正義求為別宅婦，特為雪其罪。卿段寶玄疑其故，遽以狀聞，詔令按其事，正義惶懼自縊而死。侍御史王義方廷奏義府犯狀，因言其初容貌為劉洎、馬周所幸，由此得進，言詞猥褻。帝怒，出義方為萊州司戶，而不問義府奸濫之罪。義府云：「王御史妄相彈奏，得無愧乎？」義方對云：「仲尼為魯司寇七日，誅少正卯於兩觀之下；義方任御史旬有六日，不能去奸邪於雙闕之前，實以為愧。」尋兼太子左庶子。二年，代崔敦禮為中書令，兼檢校御史大夫，監修國史、學士並如故。尋加太子賓客，進封河間郡公。三年，又追贈其父德晟為魏州刺史，諸子孩抱者並列清官，詔為造甲第，榮寵莫之能比。而義府貪冒無厭，與母、妻及諸子、女婿賣官鬻獄，其門如市。多引腹心，廣樹朋黨，傾動朝野。初，杜正倫為中書侍郎，義府時任典儀，至是乃與正倫同為中書令。正倫每以先進自處，不下義府，而中書侍郎李友益密與正倫共圖議義府，更相伺察。義府知而密令人封奏其事。正倫與義府訟於上前，各有曲直。上以大臣不和，兩責之，左貶義府為普州刺史，正倫為橫州刺史，友益配流峰州。四年，復召義府兼吏部尚書、同中書門下三品，自餘官封如故。龍朔元年，丁母憂去職。二年，起復為司列太常伯、同東西臺三品。義府尋請改葬其祖父，營墓於永康陵側。三原令李孝節私課丁夫車牛，為其載土築墳，晝夜不息。於是高陵、櫟陽、富平、雲陽、華原、同官、涇陽等七縣，以孝節之故，懼不得已，悉課丁車赴役。高陵令張敬業恭勤怯懦，不堪其勞，死於作所。王公已下，爭致贈遺，其羽儀、導從、轜輶、器服，並窮極奢侈。又會葬車馬祖奠供帳，自灞橋屬於三原，七十里間，相繼不絕。武德已來，王公葬送之盛，未始有也。義府本無藻鑒才，怙武后之勢，專以賣官為事。銓序失次，人多怨讟。時殷王初出閣，又以義府兼王府長史。三年，遷右相，殷王府長史仍知選事並如故。義府入則諂言自媚，出則肆其奸宄，百僚畏之，無敢言其過者。帝頗知其罪失，從容誡義府云：「聞卿兒子、女婿皆不謹慎，多作罪過，我亦為卿掩覆，未即公言，卿可誡勖，勿令如此。」義府勃然變色，腮頸俱起，徐曰：「誰向陛下道此？」上曰：「但我言如是，何須問我所從得耶！」義府睆然，殊不引咎，緩步而去。上亦優容之。初，五禮儀注，自前代相沿，吉兇畢舉。太常博士蕭楚材、孔志約以皇室兇禮為預備兇事，非臣子所宜言之。義府深然之。於是悉刪而焚焉。義府既貴之後，又自言本出趙郡，始與諸李敘昭穆，而無賴之徒茍合，藉其權勢，拜伏為兄叔者甚眾。給事中李崇德初亦與同譜敘昭穆，及義府出為普州刺史，遂即除削。義府聞而銜之，及重為宰相，乃令人誣構其罪，竟下獄自殺。初，貞觀中，太宗命吏部尚書高士廉、御史大夫韋挺、中書侍郎岑文本、禮部侍郎令狐德棻等及四方士大夫諳練門閥者修《氏族志》，勒成百卷，升降去取，時稱允當，頒下諸州，藏為永式。義府恥其家代無名，乃奏改此書，專委禮部郎中孔志約、著作郎楊仁卿、太子洗馬史玄道、太常丞呂才重修。志約等遂立格云：「皇朝得五品官者，皆升士流。」於是兵卒以軍功致五品者，盡入書限，更名為《姓氏錄》。由是搢紳士大夫多恥被甄敘，皆號此書為「勛格」。義府仍奏收天下《氏族志》本焚之。關東魏、齊舊姓，雖皆淪替，猶相矜尚，自為婚姻。義府為子求婚不得，乃奏隴西李等七家，不得相與為婚。

陰陽占候人杜元紀為義府望氣，云「所居宅有獄氣，發積錢二千萬乃可厭勝。」義府信之，聚斂更急切。義府居母服，有制朔望給哭假，義府輒微服與元紀凌晨共出城東，登古塚候望，哀禮都廢。由是人皆言其窺覘災眚，陰懷異圖。義府又遣其子右司議郎津，召長孫無忌之孫延，謂曰：「相為得一官，數日詔書當出。」居五日，果授延司津監，乃取延錢七百貫。於是右金吾倉曹參軍楊行穎表言義府罪狀，制下司刑太常伯劉祥道與侍御詳刑對推其事，仍令司空李勣監焉。按皆有實，乃下制曰：「右相、行殷王府長史、河間郡公李義府，洩禁中之語，鬻寵授之朝恩；交占候之人，輕朔望之哀禮。蓄邪黷貨，實玷衣冠；稔惡嫉賢，載虧政道。特以任使多年，未忍便加重罰，宜從遐棄，以肅朝倫。可除名長流巂州。其子太子右司議郎津，專恃權門，罕懷忌憚，奸淫是務，賄賂無厭，交游非所，潛報機密，亦宜明罰，屏跡荒裔。可除名長流振州。」義府次子率府長史洽、千牛備身洋、子婿少府主簿柳元貞等，皆憑恃受贓，並除名長流延州。朝野莫不稱慶，時人為之語曰：「今日巨唐年，還誅四兇族。」四兇者，謂洽及柳元貞等四人也。或作《河間道行軍元帥劉祥道破銅山大賊李義府露布》，榜之通衢。義府先多取人奴婢，及敗，一時奔散，各歸其家。《露布》稱「混奴婢而亂放，各識家而競入」者，謂此也。乾封元年，大赦，長流人不許還，義府憂憤發疾卒，年五十餘。文集三十卷，傳於代；又著《宦游記》二十卷，尋亡失。自義府流放後，朝士常憂懼，恐其復來，及聞其死，於是始安。

上元元年，大赦，義府妻子得還洛陽。如意元年，則天以義府與許敬宗、御史大夫崔義玄、中書舍人王德儉、大理正侯善業、大理丞袁公瑜等六人，在永徽中有翊贊之功，追贈義府揚州大都督，義玄益州大都督，德儉魏州刺史，公瑜江州刺史。長安元年，又賜義府子左千牛衛將軍湛及敬宗諸子實封各三百戶，義玄子司賓卿基、德儉子殿中監璇實封各二百五十戶，善業子太子右庶子知一、公瑜子殿中丞忠臣實封各二百戶。睿宗即位，景雲元年，並停義府等六家實封。
