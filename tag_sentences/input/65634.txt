章學誠，字實齋，會稽人。乾隆四十三年進士，官國子監典籍。自少讀書，不甘為章句之學。從山陰劉文蔚、童鈺游，習聞蕺山、南雷之說。熟於明季朝政始末，往往出於正史外，秀水鄭炳文稱其有良史才。繼游朱筠門，筠藏書甚富，因得縱覽群籍，與名流相討論，學益宏富。著《文史通義》、《校讎通義》，推原官禮而有得於向、歆父子之傳。其於古今學術，輒能條別而得其宗旨，立論多前人所未發。嘗與戴震、汪中同客馮廷丞寧紹臺道署，廷丞甚敬禮之。

學誠好辯論，勇於自信。有實齋文集，視唐宋文體，夷然不屑。所修和州、亳州、永清縣諸志，皆得體要，為世所推。
