信苴日，僰人也，姓段氏。其先世為大理國王，後累為權臣高氏所廢。歲癸丑，當憲宗朝，世祖奉命南征，誅其臣高祥，以段興智主國事。乙卯，興智與其季父信苴福入覲，詔賜金符，使歸國。丙辰，獻地圖，請悉平諸部，並條奏治民立賦之法。憲宗大喜，賜興智名摩訶羅嵯，命悉主諸蠻白爨等部，以信苴福領其軍。興智遂委國任其弟信苴日，自與信苴福率僰、爨軍二萬為前鋒，導大將兀良合臺討平諸郡之未附者，攻降交趾。入朝，興智在道上卒。中統二年，信苴日入覲，世祖復賜虎符，詔領大理、善闡、威楚、統失、會川、建昌、騰越等城，自各萬戶以下皆受其節制。至元元年，舍利畏結威楚、統失、善闡及三十七部諸爨，各殺守將以叛，善闡屯守官不能御，遣使告急，信苴日率眾進討，大敗之於威楚寶滿裔。復遣孛羅攻賊於統失城，又大破之，遂定統失。其秋，舍利畏又以眾十萬謀攻大理，詔都元帥也先與信苴日討之。師至安寧，遇舍利畏，擊破走之，遂復善闡，降威楚，定新興，進攻石城、肥膩，皆下之，爨部平。三年，信苴日入覲，錄功賜金銀、衣服、鞍勒、兵器。十一年，賽典赤為雲南行省平章政事，更定諸路名號，以信苴日為大理總管。未幾，舍利畏復叛，信苴日遣石買等詭為商旅，執贄往見，挺矛撞殺之，及其黨一人，梟首於市。行省以聞，復賜金一錠及金織紋衣。於是置郡縣，署守令，行賦役，施政化，與中州等。十三年，緬國擁象騎數萬，掠金齒南甸，欲襲大理，行省遣信苴日與萬戶忽都領騎兵千人御之，信苴日以功授大理蒙化等處宣撫使。十八年，信苴日與其子阿慶復入覲，帝嘉其忠勤，進大理威楚金齒等處宣慰使、都元帥，留阿慶宿衛東宮。及陛辭，復拜為雲南諸路行中書省參知政事。十九年，詔同右丞拜答兒迎雲南征緬之師，行至金齒，以疾卒。信苴日治大理，凡二十三年。
