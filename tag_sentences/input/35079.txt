魏象樞，字環極，山西蔚州人。順治三年進士，選庶吉士。四年，授刑科給事中。疏言：「明季大弊未禁革者，督、撫、按聽用官舍太雜，道、府、州、縣胥隸太濫，請嚴予清釐。」報可。五年，劾安徽巡撫王懩受賕庇貪吏，懩坐罷。轉工科右給事中。時以滿、漢雜處不便，令商民徙居南城。象樞疏言：「南城地狹，商民賃買無房，拆蓋無地。請下部察官地官房，俾民輸銀承業。」復疏請更定會典。並下部議行。七年，轉刑科左給事中。

八年，世祖親政，有司有以私徵侵帑坐罪者，象樞疏陳其弊，請飭州縣依易知單造格眼冊，注明人戶姓名、糧銀、款目及蠲賑清數，上大吏覈驗，印發開徵；又請定布政使會計之法，以杜欺隱，立內外各官治事之限，以清稽滯：皆見施行。復疏言：「聖政方新，機務孔多，中外相望治平，非同昔日。上近巡京畿，輔臣當陪侍法從，盡啟沃之忠。倘遠有臨幸，亦宜諫止鑾輿，副保傅之責。」又因災變上言，謂天地之變，乃人事反常所致。語侵權貴尤急。九年，轉吏科都給事中。十年，大計，疏請復糾拾舊制，言官糾拾未得當，不宜反坐，下所司，著為令。因復疏言順治四年吏科左給事劉楗以糾拾被譴，宜予昭雪，上為復楗官。

總兵任珍失職怨望，並擅殺其家人，下九卿科道議罪，大學士陳名夏等二十八人，別為一議，象樞與焉。上責其徇黨負恩，下部議，罪應流，寬之，命留任。十一年，大學士寧完我劾名夏，辭連象樞，謂象樞與名夏姻家牛射鬥有連，象樞糾劾有誤，吏部議降級，名夏改票罰俸，命逮問。象樞自陳素不識射鬥，得免議。尋以名夏父子濟惡，言官不先事論劾，各科都給事中皆鐫秩，象樞降補詹事府主簿，稍遷光祿寺丞。十六年，以母老乞終養。

康熙十一年，母喪終，用大學士馮溥薦，授貴州道御史。入對，退而喜曰：「聖主在上，太平之業方始。不當以姑且補苴之言進。」乃分疏，言：「王道首教化，滿、漢臣僚宜敦家教。」「督撫任最重，有不容不盡之職分、不容不去之因循，宜責成互糾。」「制祿所以養廉，今罰俸例太嚴密，宜以記過示罰，增秩示恩。」「治河方亟，宜蓄人才備任使。」「戒淫侈宜正人心，勵風俗宜修禮制。」聖祖多予褒納。復疏糾湖南布政使劉顯貴侵公帑不當內升，給事中餘司仁欺罔不法，皆坐黜。十二年，以歲滿加四品卿銜，尋擢左僉都御史。

十三年，歲三遷，至戶部侍郎。會西南用兵，措兵食，察帑藏，多所規畫。疏論籌餉，請確估價直，嚴覈關稅，慎用各直省布政使。十七年，授左都御史。疏言：「國家根本在百姓，百姓安危在督撫。原諸臣為百姓留膏血，為國家培元氣。臣不敢不為朝廷正紀綱，為臣子勵名節。」因上申明憲綱十事，上嘉其切中時弊。各直省舉劾屬吏多失當，江蘇嘉定知縣陸隴其有清名而被劾罷，象樞疏薦之。鎮江知府劉鼎溺職，題升糧道；山西絳州知州曹廷俞劣跡顯著，糾察不及：象樞疏劾之。磨勘順天鄉試卷，因陳科場諸弊，請設內簾監試御史；考核各直省學道，舉勞之辨、邵嘉，劾盧元培、程汝璞，上如其議以為黜陟。

十八年，遷刑部尚書。象樞疏言：「臣忝司風紀，職多未盡，敢援漢臣汲黯自請為郎故事，留御史臺，為朝廷整肅綱紀。」上可其奏，以刑部尚書留左都御史任。分疏劾山西巡撫王克善、榷稅蕪湖主事劉源諸不法狀，皆坐黜。七月，地震，象樞與副都御史施維翰疏言：「地道，臣也。臣失職，地為之不寧，請罪臣以回天變。」上召象樞入對，語移時，至泣下。明日，上集廷臣於左翼門，詔極言大臣受賕徇私，會推不問操守；將帥克敵，焚廬舍，俘子女，攘財物；外吏不言民生疾苦；獄訟不以時結正；諸王、貝勒、大臣家人罔市利，預詞訟：上干天和，嚴飭修省。是時索額圖預政貪侈，詔多為索額圖發，論者謂象樞實啟之。

尋命舉廉吏，象樞舉原任侍郎雷虎、班迪、達哈塔、高珩，大理寺卿瑚密色，郎中宋文運，侍講蕭維豫，布政使畢振姬，知縣陸隴其、張沐凡十人。上諭曰：「雷虎朕亦聞其清，以其怠惰罷黜，既經象樞特薦，授內閣學士。班迪清慎，因使往江西按事，未能明晰，問以民間苦樂，又謝不知，以是鐫秩。餘令吏部議奏錄用。」十九年，仍授刑部尚書。尋命與侍郎科爾坤巡察畿輔，按治豪猾，還奏稱旨。

象樞有疾，上賜以人參及參膏，命內侍問飲食如何。二十三年，奏事乾清門，躓焉，即日疏乞休，再奏，乃許之，命之入對，賜御書寒松堂額，令馳驛歸。二十五年，卒，年七十一，賜祭葬，謚敏果。

象樞以馮溥薦再起。象樞見溥，問何以見知？溥曰：「昔餘為祭酒，故事，丁祭不得陪祀者，當於前一日瞻拜。君每期必至，敬慎成禮。一歲直大雨，君仍至，肅然瞻拜而去，此外無一人至者。餘以是知君篤誠。」子學誠，進士，授中書。上推象樞恩，改編修，官至諭德。嘉慶間，錄賢良祠諸臣後裔，賜象樞四世孫煜舉人。
