承鈞，旻次子也。少頗好學，工書。旻卒，承鈞遣人奉表契丹，自稱男。述律答之以詔，呼承鈞為兒，許其嗣位。初，旻常謂張元徽等曰：「吾以高祖之業，贇之冤，義不為郭公屈爾，期與公等勉力以復家國之仇。至於稱帝一方，豈獲已也，顧我是何天子，爾亦是何節度使？」故其僭號仍稱乾祐，不改元，不立宗廟，四時之祭，用家人禮。承鈞既立，始赦境內，改乾祐十年曰天會元年，立七廟於顯聖宮。

契丹遣高勳助承鈞，承鈞遣李存瑰與勳攻上黨，無所得而還。明年，世宗北伐契丹，下三關，契丹使來告急，承鈞將發兵，而世宗班師，乃已。

宋興，昭義節度使李筠叛命，遣其將劉繼沖、判官孫孚奉表稱臣，執其監軍周光遜、李廷玉送于太原，乞兵為援。承鈞欲謀於契丹，繼沖道筠意，請無用契丹兵。

承鈞即率其國兵自將出團柏谷，群臣餞之汾水。僕射趙華曰：「李筠舉事輕易，陛下不圖成敗，空國興師，臣實憂之。」承鈞至太平驛，封筠隴西郡王。筠見承鈞儀衛不備，非如王者，悔臣之，筠因自陳受周氏恩，不忍背德。而承鈞與周世仇也，聞筠言亦不悅。遣宣徽使盧贊監其軍，筠心益不平，與贊多不葉，承鈞遣宰相衛融和解之。

已而筠敗死，衛融被執至京師，太祖皇帝問融承鈞所以助筠反狀，融言不遜，太祖命以鐵楇擊其首，流血被面，融呼曰：「臣得死所矣！」太祖顧左右曰：「此忠臣也。」釋之，命以良藥傅其瘡。遣融致書于承鈞，求周光遜等，約亦歸融太原。

承鈞不報，融遂留京師。承鈞謂趙華曰：「不聽公言，幾至於敗。然失衛融、盧贊，吾以為恨爾。」

承鈞由此益重儒者，以抱腹山人郭無為參議國政。無為，棣州人，方顙鳥喙，好學多聞，善談辯。嘗衣褐為道士，居武當山。周太祖討李守貞于河中，無為詣軍門上謁，詢以當世之務，太祖奇之。或謂太祖曰：「公為漢大臣，握重兵居外，而延縱橫之士，非所以防微慮遠之道也。」由是太祖不納。無為去，隱抱腹山。承鈞內樞密使段常識之，薦其材，承鈞以諫議大夫召之，遂以為相。五年，宿衛殿直行首王隱、劉紹、趙鸞等謀作亂，事覺被誅，其詞連段常，乃罷常樞密為汾州刺史，縊殺之。

自旻世凡舉事必稟契丹，而承鈞之立多略。契丹遣使者責承鈞改元、援李筠、殺段常不以告，承鈞惶恐謝罪。使者至契丹輒見留，承鈞奉之愈謹，而契丹待承鈞益薄。承鈞自李筠敗而失契丹之援，無復南侵之意。地狹產薄，以歲輸契丹，故國用日削，乃拜五臺山僧繼顒為鴻臚卿。繼顒，故燕王劉守光之子，守光之死，以孽子得不殺，削髮為浮圖，後居五臺山，為人多智，善商財利，自旻世頗以賴之。繼顒能講《華嚴經》，四方供施，多積畜以佐國用。五臺當契丹界上，繼顒常得其馬以獻，號「添都馬」，歲率數百匹。又於柏谷置銀冶，募民鑿山取礦，烹銀以輸，劉氏仰以足用，即其冶建寶興軍。繼顒後累官至太師、中書令，以老病卒，追封定王。

太祖皇帝嘗因界上諜者謂承鈞曰：「君家與周氏為世仇，宜其不屈，今我與爾無所間，何為困此一方之人也？若有志於中國，宜下太行以決勝負。」承鈞遣諜者復命曰：「河東土地兵甲，不足以當中國之十一；然承鈞家世非叛者，區區守此，蓋懼漢氏之不血食也。」太祖哀其言，笑謂諜者曰：「為我語承鈞，開爾一路以為生。」故終其世不加兵。

承鈞立十三年病卒，其養子繼恩立。
