蕭奉先，天祚元妃之兄也。外寬內忌。因元妃為上眷倚，累官樞密使，封蘭陵郡王。

天慶二年，上幸混同江鉤魚。故事，生女直酋長在千里內者皆朝行在。適頭魚宴，上使諸酋次第歌舞為樂，至阿骨打，但端立直視，辭以不能。再三旨諭，不從。上密謂奉先曰：「阿骨打跋扈若此！可托以邊事誅之。」奉先曰：「彼粗人，不知禮義，且無大過，殺之傷向化心。設有異志，蕞爾小國，亦何能為！」上乃止。

四年，阿骨打起兵犯寧江州，東北路統軍使蕭撻不也戰失利。上命奉先弟嗣先為都統，將番、漢兵往討，屯出河店。女直乃潛渡混同江，乘我師未備來襲。嗣先敗績，軍將往往遁去。

奉先懼弟被誅，乃奏「東征潰軍逃罪，所至劫掠，若不肆赦，將嘯聚為患」。從之。嗣先詣闕待罪，止免官而已。由是士無鬥志，遇敵輒潰，郡縣所失日多。

初，奉先誣耶律餘睹結附馬蕭昱謀立其甥晉王，事覺，殺昱。余睹在軍中聞之懼，奔女直。保大二年，余睹為女直監軍，引兵奄至，上憂甚。奉先曰：「余睹乃王子班之苗裔，此來實無亡遼心，欲立晉王耳。若以社稷計，不惜一子，誅之，可不戰而退。」遂賜晉王死。中外莫不流涕，人心益解體。

當女直之兵未至也，奉先逢迎天祚，言：「女直雖能攻我上京，終不能遠離巢穴。」而一旦越三千里直搗雲中，計無所出，惟請播遷夾山。天祚方悟，顧謂奉先曰：「汝父子誤我至此，殺之何益！汝去，毋從我行。恐軍心忿怒，禍必及我。」

奉先父子慟哭而去，為左右執送女直兵。女直兵斬其長子昂，送奉先及次子昱於其國主。通遇我兵，奪歸，天祚並賜死。
