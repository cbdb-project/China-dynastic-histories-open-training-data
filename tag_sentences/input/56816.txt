于成龍，字北溟，山西永寧人。明崇禎間副榜貢生。順治十八年，謁選，授廣西羅城知縣，年四十五矣。羅城居萬山中，盛瘴癘，瑤、僮獷悍，初隸版籍。方兵後，遍地榛莽，縣中居民僅六家，無城郭廨舍。成龍到官，召吏民拊循之，申明保甲。盜發即時捕治，請於上官，讞實即處決，民安其居。鄰瑤歲來殺掠，成龍集鄉兵將搗其巢，瑤懼，誓不敢犯羅山境。民益得盡力耕耘。居羅山七年，與民相愛如家人父子。牒上官請寬徭役，疏鹺引，建學宮，創設養濟院，凡所當興罷者，次第舉行，縣大治。總督盧興祖等薦卓異。

康熙六年，遷四川合州知州。四川大亂後，州中遺民裁百餘，正賦僅十五兩，而供役繁重。成龍請革宿弊，招民墾田，貸以牛種，期月戶增至千。遷湖廣黃岡同知，駐岐亭。岐亭故多盜，白晝行劫，莫敢誰何。成龍撫其渠彭百齡，貰罪，令捕盜自贖。嘗察知盜所在，偽為丐者，入其巢，與雜處十餘日，盡得其平時行劫狀。乃出呼役械諸盜，具獄辭，駢縛坑之，他盜皆遠竄。嘗微行村堡，周訪閭里情偽，遇盜及他疑獄，輒蹤跡得之，民驚服。巡撫張朝珍舉卓異。

十三年，署武昌知府。吳三桂犯湖南，師方攻岳州，檄成龍造浮橋濟師，甫成，山水發，橋圮，坐奪官。三桂散偽劄遍湖北州縣，麻城、大冶、黃岡、黃安諸盜，皆倚山結寨應三桂。妖人黃金龍匿興寧山中，謀內亂。劉君孚者，嘗為成龍役，善捕盜，亦得三桂劄，與金龍等結大盜周鐵爪，據曹家河以叛。朝珍以成龍舊治得民心，檄往招撫。成龍詗知君孚雖反，眾未合，猶豫持兩端。兼程趨賊砦，距十里許止宿，榜示自首者免罪，來者日千計，皆貸之。先遣鄉約諭君孚，降者待以不死。乃策黑騾往，從者二，張蓋鳴鉦，逕入賊舍。呼君孚出見，叩頭受撫，降其眾數千，分立區保，籍其勇力者，督令進討。金龍走紙棚河，與其渠鄒君申往保山砦，成龍擒斬之。朝珍以聞，請復官，即擢黃州知府，上允之。

諸盜何士榮反永寧鄉，陳鼎業反陽邏，劉啟業反石陂，周鐵爪、鮑世庸反泉畈，各有眾數千，號東山賊，遙與湖口、寧州諸盜合，將趨黃州。時諸鎮兵皆從師徇湖南，州中吏民裁數百，議退保麻城。成龍曰：「黃州，七郡門戶，我師屯荊、岳，轉運取道於此。棄此不守，荊、岳且瓦解。」誓死不去。遂集鄉勇得二千人，遣黃岡知縣李經政攻陽邏，得鼎業誅之。士榮率賊數犯，自牧馬崖分兩路來犯。成龍遣千總羅登雲以千人當東路，而自當西路。令千總吳之蘭攻左，武舉張尚聖攻右，成龍力沖其中堅。戰合，之蘭中槍死，師少卻；成龍策馬冒矢石逕前，顧千總李茂升曰：「我死，汝歸報巡撫！」茂升戰甚力，尚聖自右出賊後，賊大敗，生致士榮，檻送朝珍，遂進克泉畈。凡二十四日，東山賊悉平。十五年，歲饉，訛言復起。成龍修治赤壁亭榭，日與僚吏歗詠其中，民心大定。會丁繼母憂，總督蔡毓榮奏請奪情視事。十六年，增設江防道，駐黃州，即以命成龍。

十七年，遷福建按察使。時鄭成功迭犯泉、漳諸郡，民以通海獲罪，株連數千人，獄成，當駢戮。成龍白康親王傑書，言所連引多平民，宜省釋。王素重成龍，悉從其請。遇疑獄，輒令訊鞫。判決明允，獄無淹滯。軍中多掠良民子女沒為奴婢，成龍集資贖歸之。巡撫吳興祚疏薦廉能第一，遷布政使。師駐福建，月徵莝夫數萬，累民，成龍白王罷之。

十九年，擢直隸巡撫，蒞任，戒州縣私加火耗餽遺上官。令既行，道府劾州縣，州縣即訐道府不得餽遺挾嫌，疏請嚴定處分，下部議行。宣化所屬東西二城與懷安、蔚州二衛舊有水沖沙壓地千八百頃，前政金世德請除糧，未行，為民累；成龍復疏請，從之。又以其地夏秋屢被災，請治賑。別疏劾青縣知縣趙履謙貪墨，論如律。二十年，入覲，召對，上褒為「清官第一」，因問剿撫黃州土賊狀，成龍對：「臣惟宣布上威德，未有他能。」問：「屬吏中亦有清廉否？」成龍以知縣謝錫袞，同知何如玉、羅京對。復諭劾趙履謙甚當，成龍奏：「履謙過而不改，臣不得已劾之。」上曰：「為政當知大體，小聰小察不足尚。人貴始終一節，爾其勉旃！」旋賜帑金千、親乘良馬一，制詩褒寵，並命戶部遣官助成龍賑濟宣化等處饑民。成龍復疏請緩真定府屬五縣房租，並全蠲霸州本年錢糧，均報可。是年冬，乞假喪母，優詔許之。

未幾，遷江南江西總督。成龍先後疏薦直隸守道董秉忠、阜城知縣王燮、南路通判陳天棟。瀕行，復薦通州知州于成龍等。會江寧知府缺，命即以通州知州于成龍擢補。成龍至江南，進屬吏誥誡之。革加派，剔積弊，治事嘗至達旦。好微行，察知民間疾苦、屬吏賢不肖。自奉簡陋，日惟以粗糲蔬食自給。江南俗侈麗，相率易布衣。士大夫家為減輿從、毀丹堊，婚嫁不用音樂，豪猾率家遠避。居數月，政化大行。勢家懼其不利，構蜚語。明珠秉政，尤與忤。二十二年，副都御史馬世濟督造漕船還京，劾成龍年衰，為中軍副將田萬侯所欺蔽。命成龍回奏，成龍引咎乞嚴譴，詔留任，萬侯降調。二十三年，江蘇巡撫餘國柱入為左都御史，安徽巡撫塗國相遷湖廣總督，命成龍兼攝兩巡撫事。未幾，卒於官。

成龍歷官未嘗攜家屬，卒時，將軍、都統及僚吏入視，惟笥中綈袍一襲、床頭鹽豉數器而已。民罷市聚哭，家繪像祀之。賜祭葬，謚清端。內閣學士錫住勘海疆還，上詢成龍在官狀，錫住奏甚清廉，但因輕信，或為屬員欺罔。上曰：「于成龍督江南，或言其變更素行，及卒後，始知其始終廉潔，為百姓所稱。殆因素性鯁直，不肖挾仇讒害，造為此言耳。居官如成龍，能有幾耶？」是年冬，上南巡至江寧，諭知府于成龍曰：「爾務效前總督于成龍正直潔清，乃為不負。」又諭大學士等曰：「朕博採輿評，咸稱於成龍實天下廉吏第一。」加贈太子太保，廕一子入監，復制詩褒之。雍正中，祀賢良祠。
