王文韶，字夔石，浙江仁和人。咸豐二年進士，銓戶部主事。累遷郎中，出為湖北安襄鄖荊道。左宗棠、李鴻章皆薦其才。擢按察使，遷湖南布政使。同治十年，署巡撫。黔苗亂熾，桂東淪寇域。文韶條上援黔、防境機宜，以兵事屬按察使席寶田，督其部將蘇元春、龔繼昌等進剿，斬首逆張秀眉烏鴉坡，黔境平。文韶繪苗疆要塞圖，上之朝。十一年，除真。寧遠莠民倡亂，耒陽朱鴻英復妄稱明裔構眾，先後檄道員陳寶箴討平之。光緒元年，遣總兵謝晉鈞平新化、衡、永土寇。撫湘六年，內治稱靜謐焉。入權兵部侍郎，直軍機。會歲旱，各省籥災，中旨罪己。文韶亦自陳無狀，詔革職留任。旋除禮部侍郎，兼總理衙門行走。八年，御史洪良品、鄧承修劾雲南軍需案，文韶坐失察，奪二級。乞養歸，終母喪，還前除。

十五年，授雲貴總督。武定會匪陷富民、祿勸，人心恟懼。文韶斬獲叛將，三日而定。無何，鎮邊夷亂起，檄迤南道劉春霖分道進攻，拓地三百里。徙建廳城於猛朗，募勇屯墾。改臨安猛丁歸流，移府經歷駐其地。其餘寇亂及土族叛服不常，皆隨時殄滅。

初，英、法並緬、越後，西南緣邊防務益棘。文韶綏靖各路土司，令自為守。會日韓啟釁，詔入都詢方略。既至，奉幫辦北洋之命。鴻章赴日議和，文韶權直隸總督、北洋大臣。和議成，實授。時關內外主客軍四百餘營，酌留湘、淮、豫三十營，餘悉散遣，士卒帖然。建議籌修旅大砲臺，謂：「旅順舊臺密於防前，疏於防後，敵自大連灣入，遂失所芘；大連舊臺，專顧防海，未及防陸，敵自金州登岸，遂不能支。今重整海防，必彌其罅隙。」又請加意水師、武備各學堂，以儲將才，嫺武幹，俟財力稍足，徐圖擴充。又陳河運漕糧積弊，請蘇漕統歸海運，他若勘吉林三姓金礦、磁州煤礦，踵鴻章後次第成之，而京漢鐵路亦興築於是時矣。又奏設北洋大學堂、鐵路學堂、育才館、俄文館，造就甚眾。

二十四年，入贊軍機，以戶部尚書協辦大學士。二十六年，拳匪仇教，文韶力言外釁不可啟，不見納。宮車既出，三日，始追及懷來。自聯軍犯京，事急，兩宮召軍機，惟文韶一人入見，諭必侍行。至是立召對，泣慰之，遂隨扈，自晉入秦，晉體仁閣大學士。明年，改外務部會辦大臣，旋賞黃馬褂。署全權大臣，命先還京，佐辦中俄條約。交還東三省及關外鐵路，事寧，賞雙眼花翎。充政務處大臣，督辦路礦總局。轉文淵閣，晉武英殿。三十一年，免直軍機。明年，稱疾乞休。

文韶歷官中外，詳練吏職，究識大體，然更事久，明於趨避，亦往往被口語。三十四年，鄉舉重逢，賜太子太保。其冬，卒，年七十九，晉贈太保，謚文勤。
