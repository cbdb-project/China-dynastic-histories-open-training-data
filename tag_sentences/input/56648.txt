覺羅滿保，字鳧山，滿洲正黃旗人。康熙三十三年進士，選庶吉士，授檢討。累遷國子監祭酒，擢內閣學士，直經筵。

五十年，授福建巡撫。疏言福州、興化、泉、漳等屬十六州縣皆瀕海要地，請揀選直省卓異官除授。御史璩廷祜論其不可，部議以為然。詔下九卿等再議，卒從滿保言。五十四年，擢福建浙江總督，命巡海。議自乍浦至南澳，沿海五千餘里，建臺、寨百二十七所，砲位千一百七十有八。別疏言：「鹿耳門為臺灣咽喉，澎湖為廈門藩衛，安平鎮為水師三營重地，及海洋各口岸宜分極沖、次沖，築墩、臺，設汛巡守；並嚴察海船出入，禁漁船私載米糧、軍器。」又言：「淡水、雞籠山為臺灣北界，其澳港可泊巨艦百餘。更進為肩豆門，沃野百里，番社交據。請增置淡水營，設官駐防為後蔽。」皆報可。

六十年，鳳山民朱一貴為亂。臺灣知府王珍苛稅濫刑，鳳山民黃殿、李勇、吳外等集數百人謀變，一貴素販鴨，託明裔以為渠。劫岡山塘、檳榔林二汛，掠軍器，眾益聚，遂破縣城，進陷臺灣。總兵歐陽凱等率兵禦賊，師敗績，死之。臺廈道梁文煊等走澎湖。滿保疏聞，督兵趨廈門，值淫雨，乘竹兜從數騎行泥淖中。比至，籍丁壯剽悍能殺賊者悉充伍，嚴申軍令，禁舟師毋登陸，民以不擾。淡水營守備陳策使詣廈門乞援，滿保移會巡撫呂猶龍，遣兵自閩安渡淡水。未幾，南澳鎮總兵藍廷珍率舟師至，滿保命統水陸軍，會提督施世驃於澎湖，剋期進剿。六月，世驃、廷珍攻鹿耳門，敗賊安平鎮，遂克臺灣。上以臺灣民附亂非本意，敕滿保招撫。尋諸羅民楊旭等密約壯丁六百人，擒一貴及其黨十二人，獻世驃軍前，檻送京師，磔於市。是役，自出師迄事平凡七日。上嘉滿保調度有方，加兵部尚書。尋疏言：「賊起，惟守備陳策鼓勵兵民，堅守汛地，待大兵進援，奮力效忠。」命擢臺灣總兵。復疏劾珍縱役需索，致一貴乘機倡亂；文煊及所屬官吏一無備御，退回澎湖，應奪官逮問，從之，文煊等論罪如律。秋，臺灣颶作，滿保以聞，諭：「臺灣有司平日貪殘激變，及大兵進剿，殺戮之氣上干天和，令速行賑恤。」

上杭民溫上貴往臺灣從一貴得偽元帥札、印，還上杭，煽鄉人從賊。聞一貴誅，走江西，結棚匪數百，謀掠萬載。知縣施昭庭集營汛剿捕，擒上貴及其黨十數人，並伏法。大學士白潢等條奏禁戢棚匪，滿保疏言：「閩、浙兩省棚民，以種麻靛、造紙、燒灰為業，良莠不一。令鄰坊保結，棚長若有容庇匪類，依律連坐。有司於農隙遍履各棚，嚴加稽察。浙江鄞、奉化等二十七縣，福建閩、龍巖等四十州縣，皆有棚民，宜如沿海州縣例，揀員題補。」詔從之。

雍正三年，卒官。遺疏言：「新任巡撫毛文銓未至，總督印信交福州將軍宜兆熊署理，並留解任巡撫黃國材暫緩起程，如舊辦事。」詔嘉其得體，下部議血阜；時尚書隆科多獲罪鞫訊，得滿保餽金交通狀，世宗諭責滿保諂隆科多、年羹堯，命毋賜恤予謚。
