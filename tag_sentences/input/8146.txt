王黼字將明，開封祥符人。初名甫，後以同東漢宦官，賜名黼。為人美風姿，目睛如金，有口辯，才疏雋而寡學術，然多智善佞。中崇寧進士第，調相州司理參軍，編修《九域圖志》，何志同領局，喜其人，為父執中言之，薦擢校書郎，遷符寶郎、左司諫。張商英在相位，浸失帝意，遣使以玉環賜蔡京於杭；黼覘知之，數條奏京所行政事，並擊商英。京復相，德其助己，除左諫議大夫、給事中、御史中丞，自校書至是財兩歲。

黼因執中進，乃欲去執中，使京顓國，遂疏其二十罪，不聽。俄兼侍讀，進翰林學士。京與鄭居中不合，黼復內交居中，京怒，徙為戶部尚書，大農方乏，將以邦用不給為之罪。既而諸班禁旅賚犒不如期，詣左藏鼓噪，黼聞之，即諸軍揭大榜，期以某月某日，眾讀榜皆散，京計不行。還為學士，進承旨。

遭父憂，閱五月，起復宣和殿學士，賜第昭德坊。故門下侍郎許將宅在左，黼父事梁師成，稱為恩府先生，倚其聲焰，逼許氏奪之，白晝逐將家，道路憤嘆。復為承旨，拜尚書左丞、中書侍郎。宣和元年，拜特進、少宰。由通議大夫超八階，宋朝命相未有前比也。別賜城西甲第，徙居之日，導以教坊樂，供張什器，悉取於官，寵傾一時。

蔡京致仕，黼陽順人心，悉反其所為，罷方田，毀闢雍、醫、算學，並會要、六典諸局，汰省吏，減遙郡使、橫班官奉入之半，茶鹽鈔法不復比較，富戶科抑一切蠲除之，四方翕然稱賢相。

既得位，乘高為邪，多畜子女玉帛自奉，僭擬禁省。誘奪徽猷閣待制鄧之綱妾，反以罪竄之綱嶺南。加少保、太宰。請置應奉局，自兼提領，中外名錢皆許擅用，竭天下財力以供費。官吏承望風旨，凡四方水土珍異之物，悉苛取於民，進帝所者不能什一，餘皆入其家。御史陳過庭乞盡罷以御前使喚為名冗官，京西轉運使張汝霖請罷進西路花果，帝既納，黼復露章劾之，兩人皆徙遠郡。

睦寇方臘起，黼方文太平，不以告，蔓延彌月，遂攻破六郡。帝遣童貫督秦甲十萬始平之。猶以功轉少傅，又進少師。貫之行也，帝全付以東南一事，謂之曰：「如有急，即以御筆行之。」貫至吳，見民困花石之擾，眾言：「賊不亟平，坐此耳。」貫即命其僚董耘作手詔，若罪已然，且有罷應奉局之令，吳民大悅。貫平賊歸，黼言於帝曰：「臘之起由茶鹽法也，而貫入奸言，歸過陛下。」帝怒。貫謀起蔡京以間黼，黼懼。

是時朝廷已納趙良嗣之計，結女真共圖燕，大臣多不以為可。黼曰：「南北雖通好百年，然自累朝以來，彼之慢我者多矣。兼弱攻昧，武之善經也。今弗取，女真必強，中原故地將不復為我有。」帝雖向其言，然以兵屬貫，命以保民觀釁為上策。黼復折簡通誠於貫曰：「太師若北行，願盡死力。」時帝方以睦寇故悔其事，及黼一言，遂復治兵。

黼於三省置經撫房，專治邊事，不關之樞密。括天下丁夫，計口出算，得錢六千二百萬緡，竟買空城五六而奏凱。率百僚稱賀，帝解玉帶以賜，優進太傅，封楚國公，許服紫花袍，騶從儀物幾與親王等。黼議上尊號，帝曰：「此神宗皇帝所不敢受者也。」卻弗許。

始，遼使至，率迂其驛程，燕犒不示以華侈。及黼務於欲速，令女真使以七日自燕至都，每張宴其居，輒陳尚方錦繡、金玉、瑰寶，以誇富盛，由是女真益生心。身為三公，位元宰，至陪扈曲宴，親為俳優鄙賤之役，以獻笑取悅。

欽宗在東宮，惡其所為。鄆王楷有寵，黼為陰畫奪宗之策。皇孫諶為節度使、崇國公，黼謂但當得觀察使，召宮臣耿南仲諭指，使草代東宮辭諶官奏，竟奪之，蓋欲以是撼搖東宮。

帝待遇之厚，名其所居閤曰「得賢治定」，為書亭、堂榜九。有玉芝產堂柱，乘輿臨觀之。梁師成與連墻，穿便門往來，帝始悟其交結狀。還宮，黼眷頓熄，尋命致仕。

欽宗受禪，黼惶駭入賀，閤門以上旨不納。金兵入汴，不俟命，載其孥以東。詔貶為崇信軍節度副使，籍其家。吳敏、李綱請誅黼，事下開封尹聶山，山方挾宿怨，遣武士躡及於雍丘南輔固村，戕之，民家取其首以獻。帝以初即位，難於誅大臣，托言為盜所殺。議者不以誅黼為過，而以天討不正為失刑矣。

