趙挺之，字正夫，密州諸城人。進士上第。熙寧建學，選教授登、棣二州，通判德州。哲宗即位，賜士卒緡錢，郡守貪耄不時給，卒怒噪，持白梃突入府。守趨避，左右盡走。挺之坐堂上，呼問狀，立發庫錢，而治其為首者，眾即定。魏境河屢決，議者欲徙宗城縣。轉運使檄挺之往視，挺之云：「縣距高原千歲矣，水未嘗犯。今所遷不如舊，必為民害。」使者卒徙之，財二年，河果壞新城，漂居民略盡。

召試館職，為秘閣校理，遷監察御史。初，挺之在德州，希意行市易法。黃庭堅監德安鎮，謂鎮小民貧，不堪誅求。及召試，蘇軾曰：「挺之聚斂小人，學行無取，豈堪此選。」至是，劾奏軾草麻有云「民亦勞止」，以為誹謗先帝。既而坐不論蔡確，通判徐州，俄知楚州。

入為國子司業，歷太常少卿，權吏部侍郎，除中書舍人、給事中。使遼，遼主嘗有疾，不親宴，使近臣即館享客。比歲享乃在客省，與諸國等，挺之始爭正其禮。

徽宗立，為禮部侍郎。哲宗祔廟，議遷宣祖，挺之言：「上於哲宗兄弟，同一世；宣祖未當遷。」從之。拜御史中丞，為欽聖後陵儀仗使。曾布以使事聯職，知禁中密指，諭使建議紹述，於是挺之排擊元祐諸人不遺力。由吏部尚書拜右丞，進左丞、中書門下侍郎。時蔡京獨相，帝謀置右輔，京力薦挺之，遂拜尚書右僕射。

既相，與京爭雄，屢陳其奸惡，且請去位避之。以觀文殿大學士、中太一宮使留京師。乞歸青州，將入辭，會彗星見，帝默思咎徵，盡除京諸蠹法，罷京，召見挺之曰：「京所為，一如卿言。」加挺之特進，仍為右僕射。京在崇寧初，首興邊事，用兵連年不息。帝臨朝，語大臣曰：「朝廷不可與四夷生隙，隙一開，禍拿不解，兵民肝腦塗地，豈人主愛民恤物意哉！」挺之退謂同列曰：「上志在息兵，吾曹所宜將順。」已而京復相，挺之仍以大學士使祐神觀。未幾卒，年六十八。贈司徒，謚曰清憲。