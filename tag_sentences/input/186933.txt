豆盧革，父瓚，唐舒州刺史。豆盧為世名族，唐末天下亂，革避地之中山，唐亡，為王處直掌書記。莊宗在魏，議建唐國，而故唐公卿之族遭亂喪亡且盡，以革名家子，召為行臺左丞相。莊宗即帝位，拜同中書門下平章事。革雖唐名族，而素不學問，除拜官吏，多失其序，常為尚書郎蕭希甫駁正，革頗患之。莊宗已滅梁，革乃薦韋說為相。說，唐末為殿中侍御史，坐事貶南海，後事梁為禮部侍郎。革以說能知前朝事，故引以佐己，而說亦無學術，徒以流品自高。

是時，莊宗內畏劉皇后，外惑宦官、伶人，郭崇韜雖盡忠於國，而亦無學術，革、說俯仰默默無所為，唯諾崇韜而已。唐、梁之際，仕宦遭亂奔亡，而吏部銓文書不完，因緣以為姦利，至有私鬻告敕，亂易昭穆，而季父、母舅反拜姪、甥者，崇韜請論以法。是時唐新滅梁，朝廷紀綱未立，議者以為宜革以漸，而崇韜疾惡太甚，果於必行，說、革心知其未可，而不能有所建言。是歲冬，選人吳延皓改亡叔告身行事，事發，延皓及選吏尹玫皆坐死，尚書左丞判吏部銓崔沂等皆貶，說、革詣閣門待罪。由是一以新法從事，往往以偽濫駮放而斃踣羈旅、號哭道路者，不可勝數。及崇韜死，說乃教門人上書言其事，而議者亦以罪之。

是歲，大水，四方地連震，流民殍死者數萬人，軍士妻子皆採穭以食。莊宗日以責三司使孔謙，謙不知所為。樞密小吏段徊曰：「臣嘗見前朝故事，國有大故，則天子以朱書御札問宰相。水旱，宰相職也。」莊宗乃命學士草詔，手自書之，以問革、說。革、說不能對，第曰：「陛下威德著於四海，今西兵破蜀，所得珍寶億萬，可以給軍。水旱，天之常道，不足憂也。」革自為相，遭天下多故，而方服丹砂煉氣以求長生，嘗嘔血數日，幾死。二人各以其子為拾遺，父子同省，人以為非，遽改佗官，而革以說子為弘文館學士，說以革子為集賢院學士。

莊宗崩，革為山陵使，莊宗已祔廟，革以故事當出鎮，乃還私第，數日未得命，而故人賓客趣使入朝。樞密使安重誨詬之于朝曰：「山陵使名尚在，不俟改命，遽履新朝，以我武人可欺邪！」諫官希旨，上疏誣革縱田客殺人，說坐與鄰人爭井，遂俱罷。革貶辰州刺史，說漵州刺史，所在馳驛發遣。宰相鄭玨、任圜三上章，請毋行後命，不報。革復坐請俸私自入，說賣官與選人，責授革費州司戶參軍，說夷州司戶參軍，皆員外置同正員。已而竄革陵州，說合州，皆長流百姓。

初，說嘗以罪竄之南海，遇赦，還寓江陵，與高季興相知，及為相，常以書幣相問遺。唐兵伐蜀，季興請以兵入三峽，莊宗許之，使季興自取夔、忠、萬、歸、峽等州為屬郡。及破蜀，季興無功，而唐用佗將取五州。明宗初即位，季興數請五州，以謂先帝所許，朝廷不得已而與之。及革、說再貶，因以其事歸罪二人。天成二年夏，詔陵、合州刺史監賜自盡。
