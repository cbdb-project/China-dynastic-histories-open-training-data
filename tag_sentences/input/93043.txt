李淳風，岐州雍人。父播，仕隋高唐尉，棄官為道士，號黃冠子，以論譔自見。淳風幼爽秀，通群書，明步天歷算。貞觀初，與傅仁均爭歷法，議者多附淳風，故以將仁郎直太史局。制渾得儀，詆摭前世失，著《法象書》七篇上之。擢承務郎，遷太常博士，改太史丞，與諸儒修書，遷為令。太宗得秘讖，言「唐中弱，有女武代王」。以問淳風，對曰：「其兆既成，已在宮中。又四十年而王，王而夷唐子孫且盡。」帝曰：「我求而殺之，奈何？」對曰：「天之所命，不可去也，而王者果不死，徒使疑似之戳淫及無辜。且陛下所親愛，四十年而老，老則仁，雖受終易姓，而不能絕唐。若殺之，復生壯者，多殺而逞，則陛下子孫無遺種矣！」帝採其言，止。

淳風於占候吉兇，若節契然，當世術家意有鬼神相之，非學習可致，終不能測也。以勞封昌樂縣男。奉詔與算博士梁述、助教王真儒等是正《五曹》、《孫子》等書，刊定注解，立於學官。撰《麟德歷》代《戊寅歷》，候者推最密。自秘閣郎中復為太史令，卒。所撰《典章文物志》、《乙巳占》等書傳於世。子該，孫仙宗，並擢太史令。
