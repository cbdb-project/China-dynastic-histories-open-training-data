呂大器，字儼若，遂寧人。崇禎元年進士。援行人，擢吏部稽勳主事，更歷四司，乞假歸。以邑城庳惡，倡議修築。工甫竣，賊至，佐有司拒守，城獲全。詔增秩一等。出為關南道參議，遷固原副使。巡撫丁啟睿檄大器討長武賊，用穴地火攻法滅之。

十四年，擢右僉都御史，巡撫甘肅。劾總兵官柴時華不法，解其職，立遣副將王世寵代之。時華乞兵西部及土魯番為變，大器令世寵討敗時華及西部，時華自焚死。塞外爾迭尼、黃台吉等擁眾乞賞，謀犯肅州，守臣拒走之。大器假賞犒名，毒飲馬泉，殺其眾無算。又遣總兵官馬爌督副將世寵等討群番為亂者，斬首七百餘級，撫三十八族而還。又擊敗其餘黨。西陲略定。

十五年六月，擢兵部添註右侍郎。大器負才，性剛躁，善避事。見天下多故，懼當軍旅任，力辭，且投揭吏科，言已好酒色財，必不可用。帝趣令入京，詭稱疾不至。嚴旨切責，亦不至，命所司察奏。明年三月始至，命以本官兼右僉都御史，總督保定、山東、河北軍務。時畿輔未解嚴，大器及諸將和應薦、張汝行馳扼順義牛欄山。總督趙光抃集諸鎮師大戰螺山，應薦陣亡，他將亦多敗。大器所部無失事，增俸一等。

五月，以保定息警，罷總督官，特設江西、湖廣、應天、安慶總督，駐九江，大器任之。湖北地已失，武昌亦陷，左良玉駐九江，稱疾不進。以侯恂故疑大器圖己，語具良玉傳中。大器詣榻前與慰勞，疑稍釋。而張獻忠大躪湖南，分兵陷袁州、吉安。大器急遣部將及良玉軍連破之樟樹鎮，峽江、永新二郡皆復。已而建昌、撫州陷，良玉、大器不和，兵私鬥，焚南昌關廂。廷議因改大器南京兵部右侍郎，以袁繼咸代。

十七年四月，京師報陷，南京大臣議立君。大器主錢謙益、雷縯祚言，立潞王。議未定而馬士英及劉澤清諸將擁福王至。福王立，遷大器吏部左侍郎。大器以異議絀，自危，乃上疏劾士英。言其擁兵入朝，靦留政地，翻先皇手定逆案，欲躋阮大鋮中樞。其子以銅臭為都督，女弟夫未履行陣，授總戎，姻婭越其傑、田仰、楊文驄先朝罪人，盡登膴仕，亂名器。「夫吳甡、鄭三俊，臣不謂無一事失，而端方諒直，終為海內正人之歸；士英、大鋮，臣不謂無一技長，而奸回邪慝，終為宗社無窮之禍」。疏入，以和衷體國答之。

未幾，澤清入朝，劾大器、縯祚懷異圖。大器遂乞休去，以手書監國告廟文送內閣，明無他。士英憾未已，令太常少卿李沾劾之。遂削大器籍，復命法司逮治之。以蜀地盡失，無可蹤跡而止。大器既去，沾得超擢左都御史。謙益亦以附士英、大鋮，得為禮部尚書。獨縯祚論死。

明年，唐王召為兵部尚書兼東閣大學士。道梗，久之至。汀州失，奔廣東，與丁魁楚等擁永明王監國，令以原官兼掌兵部事。久之，進少傅，盡督西南諸軍，代王應熊，賜劍，便宜從事。至涪州，與將軍李占春深相結。他將楊展、于大海、胡雲風、袁韜、武大定、譚弘、譚詣、譚文以下，皆受大器約束。宗室朱容籓自稱天下兵馬副元帥，據夔州。大器檄占春、大海、雲風討殺容籓。大器至思南得疾，次都勻而卒，王謚為文肅。
