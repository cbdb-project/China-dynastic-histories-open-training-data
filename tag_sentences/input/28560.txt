宋訥，字仲敏，滑人。父壽卿，元侍御史。訥性持重，學問該博。至正中，舉進士，任鹽山尹，棄官歸。洪武二年，徵儒士十八人編《禮》、《樂》諸書，訥與焉。事竣，不仕歸。久之，用四輔官杜斅薦，授國子助教。以說經為學者所宗。十五年超遷翰林學士，命撰《宣聖廟碑》，稱旨，賞賚甚厚。改文淵閣大學士。嘗寒附火，燎脅下衣，至膚始覺。帝制文警之。未幾，遷祭酒。時功臣子弟皆就學，及歲貢士嘗數千人。訥為嚴立學規，終日端坐講解無虛晷，夜恒止學舍。十八年復開進士科，取士四百七十有奇，由太學者三之二。再策士，亦如之。帝大悅。製詞褒美。助教金文徵等疾訥，構之吏部尚書餘熂，牒令致仕。訥陛辭，帝驚問，大怒，誅熂、文徵等，留訥如故。訥嘗病，帝曰：「訥有壽骨，無憂也。」尋愈。帝使畫工瞷訥，圖其像，危坐，有怒色。明日入對，帝問：「昨何怒？」訥驚對曰：「諸生有趨踣者，碎茶器。臣愧失教，故自訟耳。且陛下何自知之？」帝出圖。訥頓首謝。
