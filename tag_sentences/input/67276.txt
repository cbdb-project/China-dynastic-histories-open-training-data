丁瑄，不知何許人。正統間為御史。初，福建多礦盜，命御史柳華捕之。華令村聚皆置望樓，編民為甲，擇其豪為長，得自置兵仗，督民巡徼。沙縣佃人鄧茂七素無賴，既為甲長，益以氣役屬鄉民。其俗佃人輸租外，例饋田主。茂七倡其黨令毋餽，而田主自往受粟。田主訴於縣，縣逮茂七，不赴。下巡檢追攝，茂七殺弓兵數人。上官聞，遣軍三百捕之。被殺傷幾盡，巡檢及知縣並遇害。茂七遂大剽略，偽稱「鏟平王」，設官屬，黨數萬人，陷二十餘縣。都指揮范真、指揮彭璽等先後被殺。時福建參政交阯人宋新，賄王振得遷左布政使，侵漁貪惡，民不能堪，益相率從亂。東南騷動。

十三年四月，茂七圍延平。刷卷御史張海登城撫諭。賊訴乞貰死，免三年徭役，即解散為良民。海以聞。命瑄往招討，以都督劉聚、僉都御史張楷大軍繼其後。瑄既至，先令人齎敕往撫。茂七不肯降，瑄馳赴沙縣圖之。賊首林宗政等萬餘人攻後坪，欲立寨。瑄令通判倪冕等率眾先據要害，而身與都指揮雍埜等邀其歸路，斬賊二百餘級，獲其渠陳阿巖。

明年二月，瑄誘賊復攻延平，督眾軍分道衝擊。賊大敗，遁走，指揮劉福追之，遂斬茂七，招脅從復業。未幾，復擒其黨林子得等。尤溪賊首鄭永祖率四千人攻延平。瑄偕埜等邀擊，擒之，斬首五百有奇，餘黨潰散。

楷之監大軍討賊也，至建寧頓不進，日置酒賦詩為樂。聞瑄破賊，則馳至延平攘其功。瑄被脅依違具奏。福不能平，愬之。詔責瑄具狀。楷等皆獲罪。瑄有功不問，功亦竟不錄。茂七雖死，其從子伯孫等復熾。朝廷更遣陳懋等以大軍討，瑄乃還朝。景泰初，出為廣東副使，卒。

當是時，浙、閩盜所在剽掠為民患。將帥率玩寇，而文吏勵民兵拒賊，往往多斬獲。閩則有張瑛、王得仁之屬。浙江則金華知府石瑁擒遂昌賊蘇才於蘭谿。處州知府張佑擊敗賊眾，擒斬千餘人。於是帝降敕，數詰讓諸將帥。都指揮鄧安等因歸咎於前御史柳華。時王振方欲殺朝士威眾，命逮華。華已出為山東副使，聞命，仰藥死。詔籍其家，男戍邊，婦女沒入浣衣局。而御史汪澄、柴文顯亦以是得罪。

初，澄按福建，以茂七亂，檄浙江、江西會討。尋以賊方議降，止兵毋進。既知賊無降意，復趣進兵，而賊已不可制。浙江巡按御史黃英恐得罪，具白澄止兵狀，兵部因劾澄失機。福建三司亦言，賊初起，按臣柴文顯匿不奏，釀成今患。遂俱下吏。獄成，詔磔文顯，籍其家。澄棄市。而宋新及按察使方冊等十人俱坐斬。遇赦，謫驛丞。天順初，復官。

論者謂華所建置未為過，澄、文顯罪不至死。武將不能滅賊，反罪文吏。華、文顯至與叛逆同科，失刑實由王振云。華，吳縣人。文顯，浙江建德人。澄仁和人。
