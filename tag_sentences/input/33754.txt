盧鴻，字顥然，其先幽州范陽人，徙洛陽。博學，善書籀。廬嵩山。玄宗開元初，備禮徵再，不至。五年，詔曰：「鴻有泰一之道，中庸之德，鉤深詣微，確乎自高。詔書屢下，每輒辭托，使朕虛心引領，於今數年。雖得素履幽人之介，而失考父滋恭之誼，豈朝廷之故與生殊趣邪？將縱欲山林，往而不能返乎？禮有大倫，君臣之義不可廢也。今城闕密邇，不足為勞，有司其齎束帛之具，重宣茲旨，想有以翻然易節，副朕意焉。」

鴻至東都，謁見不拜，宰相遣通事舍人問狀，答曰：「禮者，忠信所薄，臣敢以忠信見。」帝召升內殿，置酒。拜諫議大夫，固辭。復下制，許還山，歲給米百斛、絹五十，府縣為致其家，朝廷得失，其以狀聞。將行，賜隱居服，官營草堂，恩禮殊渥。鴻到山中，廣學廬，聚徒至五百人。及卒，帝賜萬錢。鴻所居室，自號寧極云。
