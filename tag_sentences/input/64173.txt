張玉書，字素存，江南丹徒人。父九徵，字湘曉。順治二年，舉鄉試第一。九年，成進士。博學礪行，精春秋三傳，尤邃於史。歷吏部文選郎中。出為河南提學僉事，考績最，當超擢，遽引疾歸。

玉書，順治十八年進士，選庶吉士，授編修。累遷左庶子，充日講起居注官。康熙十九年，以進講稱旨，加詹事銜。二十年，擢內閣學士，充經筵講官。尋遷禮部侍郎，兼翰林院掌院學士。三藩平，有請行封禪者，玉書建議駁之，事遂寢。二十三年，丁父憂，上遣內閣學士王鴻緒至邸賜奠。服闋，即家起刑部尚書，調兵部。

二十七年，河道總督靳輔奏中河工成。時學士開音布往勘稱善，監高郵石工，疏請閉塞支河口為中河蓄水。上以于成龍嘗奏輔開中河無益累民，今中河工成，乃命玉書偕尚書圖納等往勘，並遍察毛城鋪、高家堰及海口狀。瀕行，上謂玉書曰：「此行當秉公陳奏，毋效熊一瀟託故推諉為也。」玉書等還奏：「勘閱河形，黃河西岸出水高。年來水大，未溢出岸上，知河身並未淤塞。海口岸寬二三里，河流入海無所阻。中河工成，舟楫往來，免涉黃河一百八十里之險。但與黃河逼，河寬固不可，狹又不能容運河及駱馬湖之水。擬請於蕭家渡、楊家莊增建減水壩，相時宣洩。閉塞支河口，應如開音布議。」上悉從之。

浙江巡撫金鋐以民杜光遇陳訴駐防滿洲兵擾民，下布政使李之粹察訊。之粹咨杭州將軍郭丕請申禁，郭丕以聞。上遣尚書熊賜履往按，賜履丁憂去，改命玉書。尋調禮部。二十八年，上南巡，駐蹕蘇州，玉書還奏杜光遇無其人，所陳訴皆虛妄。金鋐、李之粹皆坐奪官，流徙。二十九年，拜文華殿大學士，兼戶部尚書。

三十一年，靳輔奏高家堰加築小堤，復命玉書偕圖納往勘。還言：「曩者黃漲，淮流被逼，故洪澤湖水視昔為高。今擬築堤，距高家堰甚近；若水漲，則高家堰大堤且不保，築小堤何益？因條列高家堰河工，自史家刮至周橋一萬四百餘丈，宜築堤三官廟。諸口宜改石工。今擬築小堤處，宜令河臣每歲親勘。」上深然之。

三十五年，上親征噶爾丹，玉書扈行，預參帷幄。師次克魯倫河，噶爾丹北竄，大將軍費揚古截擊，斬殺幾盡，噶爾丹僅以身免。玉書率百官上賀。三十六年，充平定朔漠方略總裁官。丁母憂，遣官賜祭，並賜御書松廕堂榜。三十八年，上南巡，玉書迎謁，賜賚有加。三十九年，服未闋，召至京，入閣視事。四十年，扈駕南巡，駐蹕江寧，召試士子，命為閱卷官。御舟次高資港，玉書奏言前去鎮江不遠，請幸江天寺，留駐數日，上為留一日。

四十六年，河道總督張鵬翮請開溜淮套河，上南巡，次清口勘視，見所樹標竿多在民塚，召鵬翮極斥其非。玉書奏曰：「向者老人白英議引汶水南北分流，不若別作壩引汶水通漕，其下流專以淮水敵黃。黃水趨海，此萬世利也。」上善其言，遂諭鵬翮罷開溜淮套，事具鵬翮傳。

四十九年，以疾乞休，溫旨慰留。五十年，從幸熱河，甫至疾作，遂卒，年七十，上深惜之，親制輓詩，賜白金千。命內務府監制棺槨衾絞，驛送其喪還京師，加贈太子太保，謚文貞。五十二年，上追念舊勞，擢其子編修逸少為侍讀學士。

玉書謹慎廉潔，居政地二十年，遠避權勢，門無雜賓，從容密勿，為聖祖所親任。自奉儉約，飲食服御，略如寒素。雍正中，入祀賢良祠。