元載，字公輔，鳳翔岐山人。父昇，本景氏。曹王明妃元氏賜田在扶風，昇主其租入，有勞，請於妃，冒為元氏。載少孤，既長，嗜學，工屬文。天寶初，下詔舉明莊、老、列、文四子學者，載策入高第，補新平尉。韋鑒監選黔中，苗晉卿東都留守，皆署判官，浸以名聞。至德初，江都採訪使李希言表載自副，擢祠部員外郎、洪州刺史。入為度支郎中，占奏敏給，肅宗異之。累遷戶部侍郎，充度支、江淮轉運等使。

帝不豫，李輔國用事，輔國妻，載宗女也，因相締暱。會京兆尹缺，輔國白用載，載意屬國柄，固辭，輔國曉之，翌日，拜同中書門下平章事，領使如故。代宗立，輔國勢愈重，數稱其才，進拜中書侍郎、許昌縣子。載以度支繁浩，有吏事督責，損威寵，乃悉天下錢穀委劉晏。未幾，判天下元帥行軍司馬。

盜殺李輔國，載陰與其謀。乃復結中人董秀，厚啖以金，使刺取密旨，帝有所屬，必先知之，探微揣端，無不諧契，故帝任不疑。華原令顧繇上封白發其私，帝方倚以當國，乃斥繇，除名為民。魚朝恩驕橫震天下，與載不葉，憚之，雖帝亦銜恚，乃乘間奏誅朝恩，帝畏有變，載結其愛將為助。朝恩已誅，載得意甚，益矜肆。時擬奏文武官功狀多謬舛，載虞有司駁正，乃請別敕授六品以下官，吏部、兵部即附甲團奏，不須檢勘，欲示權出於己。又與王縉請以河中為中都，裒關輔河東十州稅奉京師，選兵五萬屯中都，鎮御四方，杪秋行幸，上春還，可以避羌戎患。載以議入，即從，前敕所由吏於河中經圖宮殿，築私第。帝聞，惡之，置其議。

初，四鎮北庭行營節度使寄治涇州，大歷八年，吐蕃寇邠寧，議者謂三輔以西無襟帶之固，而涇州散地不足守。載嘗在西州，具知河西、隴右要領，乃言於帝曰：「國家西境極於潘原，吐蕃防戍乃在摧沙堡，而原州界其間，草薦水甘，舊壘存焉，比吐蕃毀夷垣墉，棄不居，其右則監牧故地，巨塹長壕，重復深固。原州雖早霜不可蓺，而平涼在其東，獨耕一縣，可以足食。請徙京西軍戍原州，乘間築作，二旬可訖，貯粟一歲。戎人夏牧青海上，羽書比至，則我功集矣。徙子儀大軍在涇，以為根本，分兵守石門、木峽，隴山之關，北抵於河，皆連山峻險，寇不可越。稍置鳴沙縣、豐安軍為之羽翼，北帶靈武五城，為之形勢，然後舉隴右之地，以至安西，是謂斷西戎脛，朝廷高枕矣。」因圖上地形，使吏間入原州度水泉，計徒庸，車乘畚閘之器悉具。而田神功沮短其議，乃曰：「興師料敵，老將所難，陛下信一書生言，舉國從之，誤矣。」帝由是疑不決。

載智略開果，久得君，以為文武才略莫己若。外委主書卓英倩、李待榮，內劫婦言，縱諸子關通貨賄。京師要司及方面，皆擠遣忠良，進貪猥。凡仕進乾請，不結子弟，則謁主書。城中開南北二第，室宇奢廣，當時為冠。近郊作觀榭，帳帟什器不徙而供。膏腴別墅，疆畛相望，且數十區。名姝異伎，雖禁中不逮。帝盡得其狀。載嘗獨見，帝深戒之，謷然不悛。客有賦《都盧尋橦篇》諷其危，載泣下而不知悟。會李少良上書詆其醜狀，載怒，奏殺少良，道路目語，不敢復議。載由是非黨與不復接，生平道義交皆謝絕。

帝積怒，大歷十二年三月庚辰，仗下，帝御延英殿，遣左金吾大將軍吳湊收載及王縉，系政事堂，分捕親吏、諸子下獄。詔吏部尚書劉晏、御史大夫李涵、散騎常侍蕭昕、兵部侍郎袁騕、禮部侍郎常袞、諫議大夫杜亞訊狀，而責辨端目皆出禁中。遣中使臨詰陰事，皆服。乃下詔賜載自盡，妻王及子揚州兵曹參軍伯和、祠部員外郎仲武、校書郎季能並賜死，發其祖、父塚，棺棄尸，毀私廟主及大寧、安仁里二第，以賜百官署舍，破東都第助治禁苑。

王氏，河西節度使忠嗣女，悍驕戾沓，載叵禁。而諸子牟賊，聚斂無涯藝，輕浮者奔走。爭蓄妓妾，為倡優褻戲，親族環觀不愧也。及死，行路無嗟隱者。籍其家，鐘乳五百兩，詔分賜中書、門下臺省官，胡椒至八百石，它物稱是。女真一，少為尼，沒入掖庭。德宗時，始告以載死，號踴投地，左右呵止，帝曰：「安有聞親喪責其哀殞乎？」命扶出。

帝為太子也，實用載議。興元元年，詔復其官，聽改葬。故吏許初、楊晈、紀慆等合貲以葬，謚曰荒，後改曰成縱。載敗，董秀、卓英倩、李待榮、術者李季連悉論死。其它與載厚善坐貶者，若楊炎、王昂、宋晦、韓洄、王定、包佶、徐縯、裴冀、王紀、韓會等凡數十百人。

英倩弟英璘，家金州，州人緣以授官者亦百餘，豪制鄉曲，聚無賴少年以伺變，恃載權，牧宰莫敢問。載誅，英璘盜庫兵據險以叛。詔發禁兵及山南西道兵二千討捕，刺史孫道平禽殺之。詔給復其州三年。

李少良者，以吏治由諸帥府遷累殿中侍御史。罷，游京師，不見調，憤載不法，疏論其惡，帝留少良客省，欲究其事。其友韋頌者候之，漏言於陸珽。載召珽問知之，乃奏下少良御史臺，劾其漏禁中語，並與頌、珽論殺之。珽，善經子，與頌及少良善，又狎載子弟親黨，故載廉得其謀。初，載盛時，人皆疾厭之。大歷八年，有晉州男子郇謨以麻總發，持竹笥、葦席，行哭長安東市，人問之，曰：「我有字三十，欲以獻上，字言一事，即不中，以笥貯尸，席裹而棄之。」京兆以聞，帝召見，賜以衣，館內客省，問狀，多譏切載。其言「團」者，願罷諸州團練使，其言「監」者，請罷諸道監軍，大抵類此。先是，天下兵興，凡要州權署團練、刺史。載用事，授刺史者悉帶團練以悅人心，故謨指而刺云。
