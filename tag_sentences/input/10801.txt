虞集，字伯生，宋丞相允文五世孫也。曾祖剛簡，為利州路提刑，有治績。嘗與臨邛魏了翁，成都範仲黼、李心傳輩，講學蜀東門外，得程、硃氏微旨，著《易詩書論語說》，以發明其義，蜀人師尊之。祖玨，知連州，亦以文學知名。父汲，黃岡尉。宋亡，僑居臨川崇仁，與吳澄為友，澄稱其文清而醇。嘗再至京師，贖族人被俘者十餘口以歸，由是家益貧。晚稍起家，教授於諸生中，得孛術魯翀、歐陽玄而稱許之，以翰林院編修官致仕。娶楊氏，國子祭酒文仲女。咸淳間，文仲守衡，以汲從，未有子，為禱於南嶽。集之將生，文仲晨起，衣冠坐而假寐，夢一道士至前，牙兵啟曰：「南嶽真人來見。」既覺，聞甥館得男，心頗異之。

集三歲即知讀書，歲乙亥，汲挈家趨嶺外，干戈中無書冊可攜，楊氏口授《論語》、《孟子》、《左氏傳》、歐蘇文，聞輒成誦。比還長沙，就外傅，始得刻本，則已盡讀諸經，通其大義矣。文仲世以《春秋》名家，而族弟參知政事棟，明於性理之學，楊氏在室，即盡通其說，故集與弟槃，皆受業家庭，出則以契家子從吳澄游，授受具有源委。

左丞董士選自江西除南行臺中丞，延集家塾。大德初，始至京師。以大臣薦，授大都路儒學教授，雖以訓迪為職，而益自充廣，不少暇佚。除國子助教，即以師道自任，諸生時其退，每挾策趨門下卒業，他館生多相率詣集請益。丁內艱，服除，再為助教，除博士。監祭殿上，有劉生者，被酒失禮俎豆間，集言諸監，請削其籍。大臣有為劉生謝者，集持不可，曰：「國學，禮義之所出也，此而不治，何以為教！」仁宗在東宮，傳旨諭集，勿竟其事，集以劉生失禮狀上之，移詹事院，竟黜劉生，仁宗更以集為賢。

大成殿新賜登歌樂，其師世居江南，樂生皆河北田里之人，情性不相能，集親教之，然後成曲。復請設司樂一人掌之，以俟考正。仁宗即位，責成監學，拜臺臣為祭酒，除吳澄司業，皆欲有所更張，以副帝意，集力贊其說。有為異論以沮之者，澄投檄去，集亦以病免。未幾，除太常博士，丞相拜住方為其院使，間從集問禮器祭義甚悉，集為言先王制作，以及古今因革治亂之由，拜住嘆息，益信儒者有用。

朝廷方以科舉取士，說者謂治平可力致，集獨以謂當治其源。遷集賢修撰。因會議學校，乃上議曰：「師道立則善人多，學校者，士之所受教，以至於成德達材者也。今天下學官，猥以資格授，強加之諸生之上，而名之曰師爾，有司弗信之，生徒弗信之，於學校無益也。如此而望師道之立，可乎？下州小邑之士，無所見聞，父兄所以導其子弟，初無必為學問之實意，師友之游從，亦莫辨其邪正，然則所謂賢材者，非自天降地出，安有可望之理哉！為今之計，莫若使守令求經明行修成德者，身師尊之，至誠懇惻以求之，其德化之及，庶乎有所觀感也。其次則求夫操履近正，而不為詭異駭俗者，確守先儒經義師說，而不敢妄為奇論者，眾所敬服，而非鄉願之徒者，延致之日，諷誦其書，使學者習之，入耳著心，以正其本，則他日亦當有所發也。其次則取鄉貢至京師罷歸者，其議論文藝，猶足以聳動其人，非若泛泛莫知根柢者矣。」六年，除翰林待制，兼國史院編修官。仁宗嘗對左右嘆曰：「儒者皆用矣，惟虞伯生未顯擢爾。」會晏駕，不及用。

英宗即位，拜住為相，頗超用賢俊，時集以憂還江南，拜住不知也。乃言於上，遣使求之於蜀，不見；求之江西，又不見；集方省墓吳中，使至，受命趨朝，則拜住不及見矣。泰定初，考試禮部，言於同列曰：「國家科目之法，諸經傳注各有所主者，將以一道德、同風俗，非欲使學者專門擅業，如近代五經學究之固陋也。聖經深遠，非一人之見可盡，試藝之文，推其高者取之，不必先有主意。若先定主意，則求賢之心狹，而差自此始矣。」後再為考官，率持是說，故所取每稱得人。

泰定初，除國子司業，遷秘書少監。天子幸上都，以講臣多高年，命集與集賢侍讀學士王結執經以從，自是歲嘗在行。經筵之制，取經史中切於心德治道者，用國語、漢文兩進讀，潤譯之際，患夫陳聖學者未易於盡其要，指時務者尤難於極其情，每選一時精於其學者為之，猶數日乃成一篇，集為反覆古今名物之辨以通之，然後得以無忤，其辭之所達，萬不及一，則未嘗不退而竊嘆焉。拜翰林直學士，俄兼國子祭酒。嘗因講罷，論京師恃東南運糧為實，竭民力以航不測，非所以寬遠人而因地利也。與同列進曰：「京師之東，瀕海數千里，北極遼海，南濱青、齊，萑葦之場也，海潮日至，淤為沃壤，用浙人之法，築堤捍水為田，聽富民欲得官者，合其眾分授以地，官定其畔以為限，能以萬夫耕者，授以萬夫之田，為萬夫之長，千夫、百夫亦如之，察其惰者而易之。一年，勿徵也；二年，勿徵也；三年，視其成，以地之高下，定額於朝廷，以次漸征之；五年，有積蓄，命以官，就所儲給以祿；十年，佩之符印，得以傳子孫，如軍官之法。則東面民兵數萬，可以近衛京師，外御島夷；遠寬東南海運，以紓疲民；遂富民得官之志，而獲其用；江海游食盜賊之類，皆有所歸。」議定於中，說者以為一有此制，則執事者必以賄成，而不可為矣。事遂寢。其後海口萬戶之設，大略宗之。

文宗在潛邸，已知集名，既即位，命集仍兼經筵。嘗以先世墳墓在吳、越者，歲久湮沒，乞一郡自便，帝曰；「爾材何不堪，顧今未可去爾。」除奎章閣侍書學士。時關中大饑，民枕籍而死，有方數百里無孑遺者，帝問集何以救關中，對曰：「承平日久，人情宴安，有志之士，急於近效，則怨讟興焉。不幸大災之餘，正君子為治作新之機也，若遣一二有仁術、知民事者，稍寬其禁令，使得有所為，隨郡縣擇可用之人，因舊民所在，定城郭，修閭里，治溝洫，限畎畝，薄徵斂，招其傷殘老弱，漸以其力治之，則遠去而來歸者漸至，春耕秋斂，皆有所助，一二歲間，勿徵勿徭，封域既正，友望相濟，四面而至者，均齊方一，截然有法，則三代之民，將見出於空虛之野矣。」帝稱善。因進曰：「幸假臣一郡，試以此法行之，三五年間，必有以報朝廷者。」左右有曰：「虞伯生欲以此去爾。」遂罷其議。有敕諸兼職不過三，免國子祭酒。

時宗籓暌隔，功臣汰侈，政教未立，帝將策士於廷，集被命為讀卷官，乃擬制策以進，首以「勸親親，體群臣，同一風俗，協和萬邦」為問，帝不用。集以入侍燕閑，無益時政，且媢嫉者多，乃與大學士忽都魯都兒迷失等進曰：「陛下出獨見，建奎章閣，覽書籍，置學士員，以備顧問。臣等備員，殊無補報，竊恐有累聖德，乞容臣等辭職。」帝曰：「昔我祖宗，睿智聰明，其於致理之道，生而知之，朕早歲跋涉難阻，視我祖宗，既乏生知之明，於國家治體，豈能周知？故立奎章閣，置學士員，以祖宗明訓、古昔治亂得失，日陳於前，卿等其悉所學，以輔朕志。若軍國機務，自有省院臺任之，非卿等責也。其勿復辭。」

有旨採輯本朝典故，仿唐、宋《會要》，修《經世大典》，命集與中書平章政事趙世延同任總裁。集言：「禮部尚書馬祖常，多聞舊章，國子司業楊宗瑞，素有歷象地理記問度數之學，可共領典；翰林修撰謝端、應奉蘇天爵、太常李好文、國子助教陳旅、前詹事院照磨宋糸茲、通事舍人王士點，俱有見聞，可助撰錄。庶幾是書早成。」帝以嘗命修遼、金、宋三史，未見成績，《大典》令閣學士專率其屬為之。既而以累朝故事有未備者，請以翰林國史院修祖宗實錄時百司所具事跡參訂。翰林院臣言於帝曰：「實錄，法不得傳於外，則事跡亦不當示人。」又請以國書《脫卜赤顏》增修太祖以來事跡，承旨塔失海牙曰：「《脫卜赤顏》非可令外人傳者。」遂皆已。俄世延歸，集專領其事，再閱歲，書乃成，凡八百帙。既上進，以目疾丐解職，不允，乃舉治書侍御史馬祖常自代，不報。

御史中丞趙世安乘間為集請曰：「虞伯生久居京師，甚貧，又病目，幸假一外任，便醫。」帝怒曰：「一虞伯生，汝輩不容耶！」帝方向用文學，以集弘才博識，無施不宜，一時大典冊咸出其手，故重聽其去。集每承詔有所述作，必以帝王之道、治忽之故，從容諷切，冀有感悟，承顧問及古今政治得失，尤委曲盡言，或隨事規諫，出不語人。諫或不入，歸家悒悒不樂。家人見其然，不敢問其故也。時世家子孫以才名進用者眾，患其知遇日隆，每思有以間之。既不效，則相與摘集文辭，指為譏訕，賴天子察知有自，故不能中傷，然集遇其人，未嘗少變。一日，命集草制封乳母夫為營都王，使貴近阿榮、颭颭傳旨。二人者素忌集，繆言制封營國公，集具稿，俄丞相自榻前來索制甚急，集以稿進，丞相愕然問故，集知為所紿，即請易稿以進，終不自言，二人者愧之。其雅量類如此。

論薦人材，必先器識，心所未善，不為牢籠以沽譽；評議文章，不折之於至當不止，其詭於經者，文雖善，不與也。雖以此二者忤物速謗，終不為動。光人龔伯璲，以才俊為馬祖常所喜，祖常為御史中丞，伯遂游其門，祖常亟稱之，欲集為薦引，集不可，曰：「是子雖小有才，然非遠器，亦恐不得令終。」祖常猶未以為然。一日，邀集過其家，設宴，酒半，出薦牘求集署，集固拒之，祖常不樂而罷。文宗崩，集在告，欲謀南還，弗果。幼君崩，大臣將立妥歡帖穆爾太子，用至大故事，召諸老臣赴上都議政，集在召列。祖常使人告之曰：「御史有言。」乃謝病歸臨川。

初，文宗在上都，將立其子阿剌忒納答剌為皇太子，乃以妥歡帖穆爾太子乳母夫言，明宗在日，素謂太子非其子，黜之江南，驛召翰林學士承旨阿鄰帖木兒、奎章閣大學士忽都魯篤彌實書其事於《脫卜赤顏》，又召集使書詔，播告中外。時省臺諸臣，皆文宗素所信用、同功一體之人，御史亦不敢斥言其事，意在諷集速去而已。伯璲後以用事敗，殺其身，世乃服集知人。

元統二年，遣使賜上尊酒、金織文錦二，召還禁林，疾作不能行，屢有敕，即家撰文，褒錫勛舊、侍臣。有以舊詔為言者，帝不懌曰：「此我家事，豈由彼書生耶！」至正八年五月己未，以病卒，年七十有七。官自將仕郎十二轉為通奉大夫。贈江西行中書省參知政事、護軍，封仁壽郡公。

集孝友，方二親以故家令德，中遭亂亡，僑寓下邑，左右承順無違。弟槃，早卒，教育其孤，無異己子。兄採，以筦庫輸賦京師，虧數千緡，盡力營貸代償之，無難色。撫庶弟，嫁孤妹，具有恩意。山林之士知古學者，必折節下之，接後進，雖少且賤，如敵己。當權門赫奕，未嘗有所附麗。集議中書，正言讜論，多見容受，屢以片言解疑誤，出人於濱死，亦不以為德。張珪、趙世延尤敬禮之，有所疑必咨焉。

家素貧，歸老後食指益眾，登門之士相望於道，好事爭起邸舍以待之。然碑板之文，未嘗茍作。南昌富民有伍真父者，貲產甲一方，娶諸王女為妻，充本位下郡總管。既卒，其子屬豐城士甘愨求集文銘父墓，奉中統鈔五百錠準禮物，集不許，愨愧嘆而去。其束修羔雁之入，還以為賓客費，雖空乏弗恤也。

集學雖博洽，而究極本原，研精探微，心解神契，其經緯彌綸之妙，一寓諸文，藹然慶歷乾淳風烈。嘗以江左先賢甚眾，其人皆未易知，其學皆未易言，後生晚進知者鮮矣，欲取太原元好問《中州集》遺意，別為《南州集》以表章之，以病目而止。平生為文萬篇，稿存者十二三。早歲與弟槃同闢書舍為二室，左室書陶淵明詩於壁，題曰陶庵，右室書邵堯夫詩，題曰邵庵，故世稱邵庵先生。
