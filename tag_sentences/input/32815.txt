朝義，思明孽子也。寬厚，人附之，使人往範陽，殺偽太子朝英等。偽留守張通儒覺之，戰於城中。數日，死者數千人，始斬之。時洛陽四面數百里，人相食，州縣為墟。諸節度使皆祿山舊將，與思明等夷，朝義徵召不至。

寶應元年十月，遣元帥雍王領河東朔方諸節度、回紇兵馬赴陜。僕固懷恩與回紇左殺為先鋒，魚朝恩、郭英乂為後殿，自澠池入；李抱玉自河陽入；副元帥李光弼自陳留入；雍王留陜州。二十九日，與朝義戰於邙山之下。逆賊敗績，走渡河，斬首萬六千，生擒四千六百，降三萬二千人，器械不可勝數。朝義走投汴州，汴州偽將張獻誠拒之，乃渡河北投幽州。二年正月，賊偽範陽節度李懷仙於莫州生擒之，送款來降，梟首至闕下。又以偽官以城降者恆州刺史、成德軍節度張忠志為禮部尚書，餘如故。趙州刺史盧淑、定州程元勝、徐州劉如伶、相州節度薛嵩、幽州李懷仙、鄭州田承嗣並加封爵，領舊職。

思明乾元二年僭號，至朝義寶應元年滅，凡四年。
