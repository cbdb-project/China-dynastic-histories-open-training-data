姚懷祥，福建侯官人。嘉慶二十三年舉人。道光十五年，挑知縣，發浙江，權象山、龍游等縣。二十年，英吉利以欽差大臣林則徐在兩廣堅持鴉片之禁，耀兵寧波洋面，破定海，旋退出。二十一年二月，攻虎門，廣東水師提督關天培、湖南提督祥福；七月，攻廈門，總兵江繼蕓，游擊凌志；八月，復攻定海，總兵王錫朋、鄭國鴻、葛雲飛；九月，攻鎮海，兩江總督裕謙，狼山鎮總兵謝朝恩；二十二年三月，攻慈溪，副將朱貴與子昭南；五月，攻吳淞，江南提督陳化成：均先後殉難，自有傳。懷祥於二十年適署定海篆，分募鄉勇，為死守計，總兵張朝發撤之。城陷南門，懷祥負傷，立城上呼兵，無應者，憤甚，投成仁塘死。

典史全福使酒仗氣，敵至，衣冠坐獄門。囚跳，嘆曰：「失城當死。況失囚耶？」敵入署，大呼殺賊，斃黑酋者一，叢刺死。翌年，再犯寧波、定海，則石浦同知舒恭受，游擊張玉衡、外委武英太同死難。都司李躍淵則隨總兵鄭國鴻戰曉峰嶺六晝夜，與把總胡大純、洪武琮，外委金釗同歿於陣。

是役也，慈溪大寶山死者，為即用知縣顏履敬，參將黃泰，守備田錫、陳芝蘭、徐宦、哈克里，千總阿本穰、魏啟明，把總林懷玉、盧炳、邸法德，外委張化鵬、馬龍圖、何海、毛玉貴、王保元、楊福增；死鎮海城者，為縣丞李向陽；戰金雞山死者，為都司孫汝鵬，守備李雲龍、王萬龍，千總陳慶三、陳守澍、周萬治，把總馬金龍、汪宗斌、解天培、金，外委林賡、吳定江；死招寶山者，為外委蔡步高。而山陰練勇袁樂忠以從間道導朱貴軍至長碕迎戰，為砲火所逼，從煙焰中躍起，投海死。

韋逢甲，山東齊河人。道光十六年進士，用知縣，發浙江，累權宣平、餘杭、浦江等縣。英吉利既再擾寧波洋面，將寇吳淞，先以弋船三十艘進攻乍浦。時逢甲以督鑄大砲，由鎮海赴乍浦設防，就權同知。四月，敵遽由東光山上陸，屯兵皆潰。逢甲帶鄉團御於西行汛，死之。

同死者，為駐防副都統長喜，前鋒協領英登布，佐領隆福，防禦貴順、額特赫，前鋒校佛印，驍騎校伊勒哈畚、根順、該杭阿及調浙助防之守備張淮泗，千總李廷貴，把總王榮、馬致榮、孫登霄，外委馬成功、朱朝貴。而伊勒哈畚尤慘，伏觀山射夷，殪甚眾，被執，磔死。子仁厚，襲職，殉粵寇。
