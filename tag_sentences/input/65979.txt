羅澤南，字仲岳，湖南湘鄉人。諸生，講學鄉里，從游甚眾。咸豐元年，舉孝廉方正。二年，粵匪犯長沙，澤南在籍倡辦團練。三年，以勞敘訓導。曾國藩奉命督鄉兵，檄剿平桂東土匪，擢知縣。江忠源援江西，乞師於國藩，乃令澤南率以往。所部多起書生，初臨行陣，戰南昌城下，爭奮搏，死者數人。國藩聞之，喜曰：「湘軍果可用。」及圍解，剿安福土匪，以三百人破賊數千，擢同知直隸州。歸湖南，剿平永興土匪，所部增至千人，屯衡州。與國藩簡軍實，更營制，教練歷半載。

四年六月，偕塔齊布進攻岳州，以大橋為賊所必爭，堅扼不動，伺便突出擊之，三戰皆捷，殲賊千。閏七月，破高橋賊壘九，賊退踞城陵磯，偕塔齊布乘勝進擊，連破賊營，賊遂遁走，擢知府，賜花翎。自是湘軍名始播，以澤南與塔齊布並稱。轉戰而東，復崇陽，擊走咸寧賊，再敗之金牛，進駐紫坊。曾國藩會諸將於金口，議攻武昌。澤南繪圖獻方略，謂由紫坊出武昌有二道，請以塔齊布扼洪山，而自攻花園。賊萬餘踞花園，築堅壘，一枕大江，一瀕青林湖，一跨長堤，深溝重柵，峙江東岸，與蝦蟆磯對壘。列巨砲向江內外，分阻水陸兩路。澤南率隊直趨花園，賊憑木城發砲。士卒蛇行而進，三伏三起，已逼賊壘，分兵奪賊舟，舟賊退，營賊亦亂，三壘同下。翌日又破占魚套賊營，其竄洪山者，為塔齊布所扼，賊夜棄城走。武昌、漢陽皆復，距會議僅七日。捷聞，以道員記名，尋授浙江寧紹臺道，國藩請仍留軍。

賊據興國，分陷大冶。澤南馳克興國，塔齊布亦克武昌、大冶，乃規取田家鎮。賊以鐵鎖截水師，而踞半壁山為犄角，夾江而守。澤南進駐馬嶺坳，距半壁山三里許。賊數千突來犯，而由田鎮渡江來援者近萬人。澤南兵僅二千，令堅伏，度賊懈，奮擊，賊大潰，後路為我軍所阻，墜崖死者數千，遂奪半壁山，水師斷橫江鐵鎖，燔賊舟，克田家鎮，賜號普鏗額巴圖魯，加按察使銜。時議水陸軍分三路進剿，總督楊霈督江北岸軍，澤南偕塔齊布攻其南，曾國藩督水師循江下。霈不能軍，賊復北趨，乃偕塔齊布改北渡江，復廣濟、黃梅。賊退踞孔隴驛、小池口，澤南約諸軍會攻。渡江未半，賊來犯，軍少卻，澤南傷臂，仍指揮沖突，分兵破街口賊壘，賊酋羅大綱引去。是役也，五千人破賊二萬，賊乃盡撤沿江諸營，並守九江。塔齊布圍攻之，澤南別剿盔山，遏湖口援賊。會水師入鄱陽湖，為賊所襲，輜重皆失。國藩馳入澤南營，而水師阻湖口不得出。

五年，湖北官軍屢敗，武昌復陷。澤南從國藩入南昌，赴援饒州，戰於陳家山、大松林，大破賊，復弋陽。又援廣信，破賊於城西烏石山，復之。連復興安、德興、浮梁，進剿義寧。敗賊於梁口、鼇嶺，復義寧，加布政使銜。澤南見江西軍事不得要領，上書國藩，略曰：「九江逼近江寧，兼牽制武昌，故賊以全力爭之。犯弋陽，援廣信，從信水下彭蠡，抄我師之右；據義寧，守梅嶺，從修水下彭蠡，抄我師之左。今兩處平定，九江門戶漸固，惟湖北通城等處群盜如毛。江西之義寧、武寧，湖南之平江、巴陵，終無安枕之日。欲制九江之命，宜從武昌而下；如解武昌之圍，宜從崇、通而入。為今之計，當以湖口水師、九江陸師截賊船之上下，更選勁旅掃崇、通以進武昌，由武昌以規九江。東南全局，庶有轉機。」國藩據以上聞，遂命澤南移師湖北會剿，以塔齊布舊將彭三元、普承堯所部寶勇隸之，凡五千人。

九月，至通城。賊號數萬，皆烏合，一戰而潰。進奪桂口要隘，克崇陽，駐軍羊樓峒。悍賊韋俊、石達開合黨二萬餘自蒲圻來犯，截擊走之。胡林翼來勞師，合攻蒲圻，復其城，乘霧進克咸寧。自是武昌以南無賊蹤。十一月，師抵紫坊，與林翼議進取次第。澤南屯洪山，林翼屯城南堤上，水師駐金口。賊於城外築堅壘十三，與城埒。初戰，賊二萬出十字街，林翼與交綏，數卻數進。澤南與李續賓分兩路潛抄賊壘，破十字街營，盡毀城東南諸壘。八步街口為我軍通江要路，塘角為賊糧運所出，先後攻破之，焚其船廠，環西北賊壘亦盡。賊又由望山門外葺石壘二，揮軍蹋平之；又迭於窯灣、塘角逐賊，殲戮數千，賊遂閉城不出。

石達開自崇陽敗後，竄入江西，勢復張。曾國藩檄澤南回援，澤南以武漢為南北樞紐，若湘勇驟撤，胡林翼一軍不能獨立，現在賊糧將盡，功在垂成，舍之非計。其父年八十，貽書軍中勖以忠義，林翼以聞，六年二月，詔特予澤南祖父母、父母二品封典，以示旌異。三月，賊開門出撲，澤南親督戰。援賊大隊繼至，我軍自洪山馳下，奮擊追逐，直抵城下，飛砲中澤南左額，血流被面。駐馬一時許，歸洪山，猶危坐營外，指畫戰狀。翌日，卒於軍。文宗震悼，詔依巡撫例議恤。賜其父嘉旦頭品頂戴，子兆作、兆升皆舉人，予騎都尉世職。入祀昭忠祠，本籍、湖北、江西建立專祠，謚忠節。及江南平，穆宗追念前勞，加一雲騎尉世職。

澤南所著有小學韻語、西銘講義、周易附說、人極衍義、姚江學辨、方輿要覽諸書。體用兼備，一宗程、朱，學者稱羅山先生。嘗論兵略，謂大學首章「知止」數語盡之，左傳「再衰」、「三竭」之言，其注腳也。弟子從軍多成名將，最著者李續賓、李續宜、王珍、劉騰鴻、蔣益澧，皆自有傳。其早死兵事名未顯者，有鍾近衡，少事澤南，以克己自勵，日記言動，有過立起自責。澤南語劉蓉曰：「吾門為己之學，鍾生其庶幾乎！」從平郴、桂土匪，敘從九品。咸豐四年，粵匪由江寧上竄犯岳州，偕弟近濂各將五百人從王珍破賊於靖港，追至蒲圻羊樓峒，戰失利，死之。王珍退保岳州，賊又大至，近濂亦戰歿。易良幹、謝邦翰，並戰死南昌城下。邦翰死後，李續賓代領其眾，所稱「湘右營」者是也。諸人皆湘鄉人，後並附祀澤南專祠。
