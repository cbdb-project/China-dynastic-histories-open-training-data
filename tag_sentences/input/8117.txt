孫傅，字伯野，海州人。登進士第，中詞學兼茂科，為秘書省正字、校書郎、監察御史、禮部員外郎。時蔡翛為尚書，傅為言天下事，勸其亟有所建，不然必敗。翛不能用。遷秘書少監，至中書舍人。

宣和末，高麗入貢，使者所過，調夫治舟，騷然煩費。傅言：「索民力以妨農功，而於中國無絲毫之益。」宰相謂其所論同蘇軾，奏貶蘄州安置。給事中許翰以為傅論議雖偶與軾合，意亦亡他，以職論事而責之過矣，翰亦罷去。靖康元年，召為給事中，進兵部尚書。上章乞復祖宗法度，欽宗問之，傅曰：「祖宗法惠民，熙、豐法惠國，崇、觀法惠奸。」時謂名言。十一月，拜尚書右丞，俄改同知樞密院。

金人圍都城，傅日夜親當矢石。讀丘浚《感事詩》，有「郭京楊適劉無忌」之語，於市人中訪得無忌，龍衛兵中得京。好事者言京能施六甲法，可以生擒二將而掃蕩無餘，其法用七千七百七十七人。朝廷深信不疑，命以官，賜金帛數萬，使自募兵，無問技藝能否，但擇其年命合六甲者。所得皆市井游惰，旬日而足。有武臣欲為偏裨，京不許，曰：「君雖材勇，然明年正月當死，恐為吾累。」其誕妄類此。敵攻益急，京談笑自如，云：「擇日出兵三百，可致太平，直襲擊至陰山乃止。」傅與何慄尤尊信，傾心待之。或上書見傅曰：「自古未聞以此成功者。正或聽之，姑少信以兵，俟有尺寸功，乃稍進任。今委之太過，懼必為國家羞。」傅怒曰：「京殆為時而生，敵中瑣微無不知者。幸君與傅言，若告他人，將坐沮師之罪。」揖使出。又有稱「六丁力士」、「天關大將」、「北斗神兵」者，大率皆效京所為，識者危之。京曰：「非至危急，吾師不出。」慄數趣之，徙期再三，乃啟宣化門出，戒守陴者悉下城，無得竊覘。京與張叔夜坐城樓上。金兵分四翼噪而前，京兵敗退，墮於護龍河，填尸皆滿，城門急閉。京遽白叔夜曰：「須自下作法。」因下城，引餘眾南遁。是日，金人遂登城。

二年正月，欽宗詣金帥營，以傅輔太子留守，仍兼少傅。帝兼旬不返，傅屢貽書請之。及廢立檄至，傅大慟曰：「吾惟知吾君可帝中國爾，茍立異姓，吾當死之。」金人來索太上、帝後、諸王、妃主，傅留太子不遣。密謀匿之民間，別求狀類宦者二人殺之，並斬十數死囚，持首送之，紿金人曰：「宦者欲竊太子出，都人爭鬥殺之，誤傷太子。因帥兵討定，斬其為亂者以獻。茍不已，則以死繼之。」越五日，無肯承其事者。傅曰：「吾為太子傅，當同生死。金人雖不吾索，吾當與之俱行，求見二酋面責之，庶或萬一可濟。」傅寓直皇城司，其子來省，叱之曰：「使汝勿來，而竟來邪！吾已分死國，雖汝百輩來何益！」揮使速去。子亦泣曰：「大人以身徇國，兒尚何言。」遂以留守事付王時雍而從太子出。至南熏門，範瓊力止之，金守門者曰：「所欲得太子，留守何預？」傅曰：「我宋之大臣，且太子傅也，當死從。」是夕，宿門下，明日，金人召之去。明年二月，死於朔廷。紹興中，贈開府儀同三司，謚曰忠定。
