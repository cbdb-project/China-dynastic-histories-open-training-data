劉溥，字原博，長洲人。祖彥，父士賓，皆以醫得官。溥八歲賦《溝水詩》，時目為聖童。長侍祖父遊兩京，研究經史兼通天文、曆數。宣德時，以文學徵。有言溥善醫者，授惠民局副使，調太醫院吏目。恥以醫自名，日吟詠為事。其詩初學西昆，後更奇縱，與湯胤勣、蘇平、蘇正、沈愚、王淮、晏鐸、鄒亮、蔣忠、王貞慶號「景泰十才子」，溥為主盟。
