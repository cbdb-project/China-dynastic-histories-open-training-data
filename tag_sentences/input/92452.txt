司馬承禎，字子微，洛州溫人。事潘師正，傳闢谷道引術，無不通。師正異之，曰：「我得陶隱居正一法，逮而四世矣。」因辭去，遍游名山，廬天臺不出。武后嘗召之，未幾，去。睿宗復命其兄承禕就起之。既至，引入中掖廷問其術，對曰：「為道日損，損之又損，以至於無為。夫心目所知見，每損之尚不能已，況攻異端而增智慮哉？」帝曰：「治身則爾，治國若何？」對曰：「國猶身也，故游心於淡，合氣於漠，與物自然而無私焉，而天下治。」帝嗟味曰：「廣成之言也！」錫寶琴、霞紋帔，還之。

開元中，再被召至都，玄宗詔於王屋山置壇室以居。善篆、隸，帝命以三體寫《老子》，刊正文句。又命玉真公主及光祿卿韋縚至所居，按金籙７設祠，厚賜焉。卒，年八十九，贈銀青光祿大夫，謚貞一先生，親文其碑。

自師正、道合與承禎等，語言詼譎似方士，叕刂之不錄，直取其隱概云。
