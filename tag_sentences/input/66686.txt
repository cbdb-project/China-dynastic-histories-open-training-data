朱能，字士弘，懷遠人。父亮，從太祖渡江，積功至燕山護衛副千戶。能嗣職，事成祖籓邸。嘗從北征，降元太尉乃兒不花。

燕兵起，與張玉首謀殺張昺、謝貴，奪九門。授指揮同知。帥眾拔薊州，殺馬宣，下遵化。從破雄縣，戰月漾橋，執楊松、潘忠，降其眾於鄚州。長驅至真定，大敗耿炳文軍。獨與敢死士三十騎追奔至滹沱河，躍馬大呼突南軍，軍數萬人皆披靡，蹂藉死者甚眾，降三千餘人。成祖以手札勞之，進都指揮僉事。從援永平，走吳高，襲克大寧。還，將左軍，破李景隆於鄭村壩。從攻廣昌、蔚州、大同，戰白溝河，為前鋒，再敗平安軍。進攻濟南，次鏵山。南軍乘高而陣，能以奇兵繞其後，襲破之，降萬餘人。從攻滄州，破東門入，斬首萬餘級。東昌之戰，盛庸、鐵鉉圍成祖數重。張玉戰死。事急，能帥周長等殊死鬥，翼成祖潰圍出。復從戰夾河，譚淵死，燕師挫。能至，再戰再捷，軍復振。與平安戰槁城，敗之。追奔至真定，略地彰德、定州，破西水寨。將輕騎千人掠衡水，獲指揮賈榮。克東阿、東平，盡破汶上諸寨。既而王真戰死淝河，燕軍屢敗。諸將議旋師，能獨按劍曰：「漢高十戰九敗，終有天下。今舉事連得勝。小挫輒歸，更能北面事人耶！」成祖亦叱諸將曰：「任公等所之！」諸將乃不敢言。遂引兵南，敗平安銀牌軍。都督陳暉來援，又敗之。遂拔靈璧軍，擒平安等，降十萬眾。累遷右軍都督僉事。進克泗州，渡淮，敗盛庸兵。拔盱眙，下揚州，渡江，入金川門。

九月甲申論功，次邱福。授奉天靖難推誠宣力武臣、特進榮祿大夫、右柱國、左軍都督府左都督，封成國公，祿二千二百石，與世券。永樂二年兼太子太傅，加祿千石。四年七月詔能佩征夷將軍印，西平侯沐晟為左副將軍，由廣西、雲南分道討安南，帝親送之龍江。十月行次龍州，卒於軍。年三十七。

能於諸將中年最少，善戰，張玉善謀，帝倚為左右手。玉歿後，軍中進止悉諮能。能身長八尺。雄毅開豁，居家孝友。位列上公，未嘗以富貴驕人。善撫士卒。卒之日，將校皆為流涕。敕葬昌平，追封東平王，謚武烈。洪熙時，配享成祖廟廷。
