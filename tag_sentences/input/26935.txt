姚崇，字元之，陜州硤石人。父懿，字善懿，貞觀中，為巂州都督，贈幽州大都督，謚文獻。

崇少倜儻，尚氣節，長乃好學。仕為孝敬挽郎，舉下筆成章，授濮州司倉參軍，五遷夏官郎中。契丹擾河北，兵檄叢進，崇奏決若流，武後賢之，即拜侍郎。後嘗語左右：「往周興、來俊臣等數治詔獄，朝臣相逮引，一切承反。朕意其枉，更畏近臣臨問，皆得其手牒不冤，朕無所疑，即可其奏。自俊臣等誅，遂無反者，然則向論死得無冤邪？」崇曰：「自垂拱後，被告者類自誣。當是時，以告言為功，故天下號曰『羅織』，甚於漢之鉤黨。雖陛下使近臣覆訊，彼尚不自保，敢一搖手以悖酷吏意哉！且被問不承，則重罹其慘，如張虔勖、李安靜等皆是也。今賴天之靈，發寤陛下，兇豎殲夷，朝廷乂安，臣以一門百口保內外官無復反者。陛下以告牒置弗推，後若反有端，臣請坐知而不告。」後悅曰：「前宰相務順可，陷我為淫刑主，聞公之言，乃得朕心。」賜銀千兩。

聖歷三年，進同鳳閣鸞臺平章事。遷鳳閣侍郎，俄兼相王府長史，以母老納政歸侍，乃詔以相王府長史侍疾，月餘，復兼夏官尚書、同鳳閣鸞臺三品。崇建言：「臣事相王，而夏官本兵，臣非惜死，恐不益王。」乃詔改春官。張易之私有請於崇，崇不納，易之譖於後，降司僕卿，猶同鳳閣鸞臺三品。出為靈武道大總管。

張柬之等謀誅二張，崇適自屯所還，遂參計議。以功封梁縣侯，實封二百戶。後遷上陽宮，中宗率百官起居，王公更相慶，崇獨流涕。柬之等曰：「今豈涕泣時邪？恐公禍由此始。」崇曰：「比與討逆，不足以語功，然事天后久，違舊主而泣，人臣終節也，由此獲罪甘心焉。」俄為亳州刺史。後五王被害，而崇獨免。歷宋、常、越、許四州。睿宗立，拜兵部尚書、同中書門下三品，進中書令。

玄宗在東宮，太平公主干政，宋王成器等分典閑廄、禁兵。崇與宋璟建請主就東都，出諸王為刺史，以壹人心。帝以謂主，主怒。太子懼，上疏以崇等槊間王室，請加罪，貶為申州刺史。移徐、潞二州，遷揚州長史。政條簡肅，人為紀德於碑。徙同州刺史。

先天二年，玄宗講武新豐。故事，天子行幸，牧守在三百里者，得詣行在。時帝亦密召崇，崇至，帝方獵渭濱，即召見，帝曰：「公知獵乎？」對曰：「少所習也。臣年二十，居廣成澤，以呼鷹逐獸為樂。張憬藏謂臣當位王佐，無自棄，故折節讀書，遂待罪將相。然少為獵師，老而猶能。」帝悅，與俱馳逐，緩速如旨，帝歡甚。既罷，乃咨天下事，袞袞不知倦。帝曰：「卿宜遂相朕。」崇知帝大度，銳於治，乃先設事以堅帝意，即陽不謝，帝怪之。崇因跪奏：「臣願以十事聞，陛下度不可行，臣敢辭。」帝曰：「試為朕言之。」崇曰：「垂拱以來，以峻法繩下；臣願政先仁恕，可乎？朝廷覆師青海，未有牽復之悔；臣願不倖邊功，可乎？比來壬佞冒觸憲網，皆得以寵自解；臣願法行自近，可乎？後氏臨朝，喉舌之任出閹人之口；臣願宦豎不與政，可乎？戚里貢獻以自媚於上，公卿方鎮浸亦為之；臣願租賦外一絕之，可乎？外戚貴主更相用事，班序荒雜；臣請戚屬不任臺省，可乎？先朝褻狎大臣，虧君臣之嚴；臣願陛下接之以禮，可乎？燕欽融、韋月將以忠被罪，自是諍臣沮折；臣願群臣皆得批逆鱗，犯忌諱，可乎？武后造福先寺，上皇造金仙、玉真二觀，費鉅百萬；臣請絕道佛營造，可乎？漢以祿、莽、閻、梁亂天下，國家為甚；臣願推此鑒戒為萬代法，可乎？」帝曰：「朕能行之。」崇乃頓首謝。翌日，拜兵部尚書、同中書門下三品。封梁國公。遷紫微令。固辭實封，乃停舊食，賜新封百戶。

中宗時，近戚奏度僧尼，溫戶強丁因避賦役。至是，崇建言：「佛不在外，悟之於心。行事利益，使蒼生安穩，是謂佛理。烏用奸人以汨真教？」帝善之，詔天下汰僧偽濫，發而農者餘萬二千人。

崇嘗於帝前序次郎吏，帝左右顧，不主其語。崇懼，再三言之，卒不答，崇趨出。內侍高力士曰：「陛下新即位，宜與大臣裁可否。今崇亟言，陛下不應，非虛懷納誨者。」帝曰：「我任崇以政，大事吾當與決，至用郎吏，崇顧不能而重煩我邪？」崇聞乃安。由是進賢退不肖而天下治。

開元四年，山東大蝗，民祭且拜，坐視食苗不敢捕。崇奏：「《詩》云：『秉彼蟊賊，付畀炎火。』漢光武詔曰：『勉順時政，勸督農桑。去彼螟域，以及蟊賊。』此除蝗誼也。且蝗畏人易驅，又田皆有主，使自救其地，必不憚勸。請夜設火，坎其旁，且焚且瘞，蝗乃可盡。古有討除不勝者，特人不用命耳。」乃出御史為捕蝗使，分道殺蝗。汴州刺史倪若水上言：「除天災者當以德，昔劉聰除蝗不克而害愈甚。」拒御史不應命。崇移書誚之曰：「聰偽主，德不勝祆，今祆不勝德。古者良守，蝗避其境，謂修德可免，彼將無德致然乎？今坐視食苗，忍而不救，因以無年，刺史其謂何？」若水懼，乃縱捕，得蝗十四萬石。時議者喧嘩，帝疑，復以問崇，對曰：「庸儒泥文不知變。事固有違經而合道，反道而適權者。昔魏世山東蝗，小忍不除，至人相食；後奏有蝗，草木皆盡，牛馬至相啖毛。今飛蝗所在充滿，加復蕃息，且河南、河北家無宿藏，一不獲則流離，安危系之。且討蝗縱不能盡，不愈於養以遺患乎？」帝然之。黃門監盧懷慎曰：「凡天災，安可以人力制也！且殺蟲多，必戾和氣。願公思之。」崇曰：「昔楚王吞蛭而厥疾瘳，叔敖斷虵福乃降。今蝗幸可驅，若縱之，穀且盡，如百姓何？殺蟲救人，禍歸於崇，不以諉公也！」蝗害訖息。

於是，帝方躬萬機，朝夕詢逮，它宰相畏帝威決，皆謙憚，唯獨崇佐裁決，故得專任。崇第賒僻，因近舍客廬。會懷慎卒，崇病痁移告，凡大政事，帝必令源乾曜就咨焉。乾曜所奏善，帝則曰：「是必崇畫之。」有不合，則曰：「胡不問崇？」乾曜謝其未也，乃已。帝欲崇自近，詔徙寓四方館，日遣問食飲起居，高醫、尚食踵道。崇以館局華大，不敢居。帝使語崇曰：「恨不處禁中，此何避？」久之，紫微史趙誨受夷人賕，當死。崇素親倚，署奏營減，帝不悅。時曲赦京師，惟誨不原。崇惶懼，上還宰政，引宋璟代，乃以開府儀同三司罷政事。

帝將幸東都，而太廟屋自壞，帝問宰相，宋璟、蘇頲同對曰：「三年之喪未終，不可以行幸。壞壓之變，天所以示教戒，陛下宜停東巡，修德以答至譴。」帝以問崇，對曰：「臣聞隋取苻堅故殿以營廟，而唐因之。且山有朽壞乃崩，況木積年而木自當蠹乎。但壞與行會，不緣行而壞。且陛下以關中無年，輪餉告勞，因以幸東都，所以為人不為己也。百司已戒，供擬既具，請車駕如行期。舊廟難復完，盡奉神主舍太極殿？更作新廟，申誠奉，大孝之德也。」帝曰：「卿言正契朕意。」賜絹二百匹，詔所司如崇言，天子遂東。因詔五日一參，入閣供奉。

八年，授太子少保，以疾不拜。明年卒，年七十二。贈揚州大都督，謚曰文獻。十七年，追贈太子太保。

崇析貲產，令諸子各有定分。治令曰：

比見達宦之裔多貧困，至銖尺是競，無論曲直，均受絜，詆。田宅水磑既共有之，至相推倚以頓廢。陸賈、石苞，古達者也，亦先有定分，以絕後爭。

昔楊震、趙明、盧植、張奐咸以薄葬，知真識去身，貴速朽耳。夫厚葬之家流於俗，以奢靡為孝，令死者戮尸暴骸，可不痛哉！死者無知，自同糞土，豈煩奢葬；使其有知，神不在柩，何用破貲徇侈乎？吾亡，斂以常服，四時衣各一稱。性不喜冠衣，毋以入墓。紫衣玉帶，足便於體。

今之佛經，羅什所譯，姚興與之對翻，而興命不延，國亦隨滅。梁武帝身為寺奴，齊胡太后以六宮入道，皆亡國殄家。近孝和皇帝發使贖生，太平公主、武三思等度人造寺，身嬰夷戮，為天下笑。五帝之時，父不喪子，兄不哭弟，致仁壽，無兇短也。下逮三王，國祚延久，其臣則彭祖、老聃皆得長齡，此時無佛，豈抄經鑄像力邪？緣死喪造經像，以為追福。夫死者生之常，古所不免，彼經與像何所施為？兒曹慎不得為此！崇尤長吏道，處決無淹思。三為宰相，常兼兵部，故屯戊斥候、士馬儲械，無不諳記。玄宗初立，賓禮大臣故老，雅尊遇崇，每見便殿，必為之興，去輒臨軒以送，它相莫如也。時承權戚干政之後，綱紀大壞，先天末，宰相至十七人，臺省要職不可數。崇常先有司罷冗職，修制度，擇百官各當其材，請無廣釋道，無數移吏。繇是天子責成於下，而權歸於上矣。

然資權譎。始為同州，張說以素憾，諷趙彥昭劾崇。及當國，說懼，潛詣岐王申款。崇它日朝，眾趨出，崇曳踵為有疾狀，帝召問之，對曰：「臣損足。」曰：「無甚痛乎？」曰：「臣心有憂，痛不在足。」問以故，曰：「岐王陛下愛弟，張說輔臣，而密乘車出入王家，恐為所誤，故憂之。」於是出說相州。魏知古，崇所引，及同列，稍輕之，出攝吏部尚書，知東都選，知古憾焉。時崇二子在洛，通賓客饋遺，憑舊請托。知古歸，悉以聞。他日，帝召崇曰：「卿子才乎，皆安在？」崇揣知帝意，曰：「臣二子分司東都，其為人多欲而寡慎，是必嘗以事干魏知古。」帝始以崇私其子，或為隱，微以言動之。及聞，乃大喜，問：「安從得之？」對曰：「知古，臣所薦也，臣子必謂其見德而請之。」帝於是愛崇不私而薄知古，欲斥之。崇曰：「臣子無狀，橈陛下法，而逐知古，外必謂陛下私臣。」乃止，然卒罷為工部尚書。

崇始名元崇，以與突厥叱剌同名，武后時以字行；至開元世，避帝號，更以今名。