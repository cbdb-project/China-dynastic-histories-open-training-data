顧鼎臣，字九和，崑山人。弘治十八年進士第一。授修撰。正德初，再遷左諭德。嘉靖初，直經筵。進講范浚《心箴》，敷陳剴切。帝悅，乃自為注釋，而鼎臣特受眷。累官詹事。給事中劉世揚、李仁劾鼎臣汙佞。帝下世揚等獄，以鼎臣救，得薄譴。拜禮部右侍郎。帝好長生術，內殿設齋醮。鼎臣進《步虛詞》七章，且列上壇中應行事。帝優詔褒答，悉從之。詞臣以青詞結主知，由鼎臣倡也。

改吏部左侍郎，掌詹事府。請令曾子後授《五經》博士，比三氏子孫，從之。大同軍變，張孚敬主用兵，鼎臣言不可，帝嘉納。十三年孟冬，享廟，命鼎臣及侍郎霍韜捧主。二人有期功服，當辭。乃上言：「古禮，諸侯絕期。今公卿即古諸侯，請得毋避。」禮部尚書夏言極詆其非，乃已。尋進禮部尚書，仍掌府事。京師淫雨，四方多水災，鼎臣請振饑弭盜，報可。

十七年八月，以本官兼文淵閣大學士入參機務。尋加少保、太子太傅、進武英殿。初，李時為首輔，夏言次之，鼎臣又次之。時卒，言當國專甚，鼎臣素柔媚，不能有為，充位而已。帝將南巡，立皇太子，命言扈行，鼎臣輔太子監國。御史蕭祥曜劾吏部侍郎張潮受鼎臣屬，調刑部主事陸昆為吏部。潮言：「兵部主事馬承學恃鼎臣有聯，自詭必得銓曹，臣故抑承學而用昆。」帝下承學詔獄，鼎臣不問。十九年十月卒官，年六十八。贈太保，謚文康。

鼎臣官侍從時，憫東南賦役失均，屢陳其弊，帝為飭撫按。巡撫歐陽鐸釐定之。崑山無城，言於當事為築城。後倭亂起，崑山獲全，鄉人立祠祀焉。
