翁心存，字二銘，江蘇常熟人。父咸封，官海州學正。知州唐仲冕見心存有異才，奇之，授之學。道光二年，成進士，選庶吉士，授編修。大考擢中允，督廣東學政。任滿，入直上書房，授惠郡王讀。尋督江西學政，累遷大理寺少卿。十七年，復直上書房，授六阿哥讀。逾年，以母老乞養。家居十年，終母喪。會子同書督貴州學政，陛辭，宣宗命傳諭促之來。二十九年，至京，仍入直，授八阿哥讀。補祭酒。歷內閣學士、工部侍郎，調戶部。江蘇巡撫請蘇州、松江、太倉漕米改徵折色，心存謂：「三屬額徵米一百十四萬餘石，一旦改折，慮京倉不敷支放，州縣假折色抑勒倍徵，便民適以累民。」主駁議，事乃寢。

咸豐元年，擢工部尚書。三年，江寧陷，心存疏陳兵事，請乘賊勢未定，飭向榮渡江，陳金綬進屯浦口，以上海水師溯流沖其前，江忠源、鄧紹良之師掩其後，四路進攻；增重兵守江、淮杜北竄；急清兗、豫、鳳、潁捻匪，毋令與粵寇合勢；並覈軍需，恤災黎；籌京倉積貯，整飭紀綱，以維根本。疏上，多被採用。又薦湖北按察使江忠源，請畀統帥重任，尋即擢為巡撫。調刑部，再調工部，兼管順天府尹。

粵匪北犯，心存疏言賊氛逼近，請扼河而守，畿南直駐重兵，河南、山西、陜西各要隘並力堵截，速調駐熱河、綏遠之蒙古馬隊進口內衛京畿；京師九門嚴緝奸宄，運通倉存糧入城；並敕琦善、鄧紹良規復揚州、鎮江，為會剿江寧之計。又疏陳順天防務，畫分汛地，舉行團練；府屬各營舊隸總督管轄，請旨暫歸調遣。未幾，賊犯天津，僧格林沁率師進剿，命順天府設糧臺。心存請發內帑三十二萬兩、京倉米二千六百石以給軍食，添制軍需火藥。又偕團防大臣會議京城防守事宜，舉光祿寺卿宋晉、太僕寺卿王茂廕綜理其事，並詔允行。時議行鈔幣，心存疏言：「軍營搭放票鈔，諸多窒礙。鈔幣之法，施行當有次第，此時甫經頒發，並未試用，勢難驟用之軍營。」詔斥為阻撓，即責籌次等施行之法，俾無阻滯。會言官論通州捕役勾結土匪行劫，命刑部侍郎文瑞鞫得實，心存以徇庇革職。

四年，起授吏部侍郎，調戶部，擢兵部尚書，調吏部。六年，疏陳江南軍事，略曰：「蘇、松、常、太三府一州，及浙之杭、嘉、湖三府，久為賊所窺伺。今寧國先陷，逼近宜興，向榮近守丹陽，溧水、句容相繼失守，宜責向榮嚴扼丹陽，令張國樑率精兵駐宜興扼東壩，別簡水師駐太湖，庶蘇、常兩郡可保無事。又近有按畝捐輸，失政體，竭民財，請查明停止。」是年冬，兼翰林院掌院學士，以吏部尚書協辦大學士，尋調戶部。

八年，充上書房總師傅。英法聯軍北犯，天津戒嚴。心存疏請聖駕還宮，以定眾志，力言京師重地，不可駐外國領事；長江形勢不可失；綏芬邊地不可捐；兵費不可再償；傳教不可推廣；和議難成，宜速進剿。湖北巡撫胡林翼奏除漕務中飽之弊，請改徵折色。心存力贊其議；由部定章程五事，滿、漢兵糧折價支給，上下衙門一切陋規概行裁革焉。拜體仁閣大學士，管理戶部。與肅順同官不相能，屢乞病，不許。九年，復固請，乃予告去職。

十年，戶部迭興大獄，肅順主之，多所羅織。怡親王載垣等會鞫，謂司員忠麟、王熙震以短號鈔兌換長號，曾面啟心存，心存回奏部院事非一二人所能專政，斷無立談數語改舊章之理。載垣等遂請褫頂帶歸案訊質，文宗鑒其誣，僅以失察議處，免傳訊，議降五級，改俟補官，革職留任。復以五「宇」商號添支經費，心存駁令議減，未陳奏，司員即列入奏銷，下嚴議，革職留任。是年秋，車駕將幸熱河，心存上疏切諫。

十一年，文宗崩於行在，梓宮還京，心存偕諸臣迎謁，特詔起用，以大學士銜管理工部。疏舉人材，詔嘉其不失以人事君之義。又疏言：「東南之民鄉義甚堅，各郡縣陷後，流亡渡江者，日夜思招練義勇，克復鄉里。請敕曾國藩擇能辦賊者馳赴通州東臺，收拾將散之人心，激勵方興之義旅，進搗蘇、常，退保下河。上海一隅賦稅所出，宜取江海關無窮之利，以供曾國藩有用之兵。」疏上，被嘉納。同治元年，入直弘德殿，偕祁俊藻等授穆宗讀。兩宮皇太后慎重師傅之選，倚畀彌篤。是年冬，寢疾，子安徽巡撫同書方緣事系獄，詔暫釋侍疾。尋卒，優詔賜恤，稱其「品端學粹，守正不阿」，贈太保，入祀賢良祠，謚文端。賜其孫曾源進士，曾榮舉人，曾純、曾桂並以原官即用，曾翰賜內閣中書。逾年，文宗實錄告成，以心存曾充監修總裁，賜祭一壇。子同書、同龢自有傳，同爵官湖北巡撫。
