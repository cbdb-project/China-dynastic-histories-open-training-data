稷，字嗣通，道衡曾孫。擢進士第。累遷禮部郎中、中書舍人。與從祖兄曜更踐兩省，俱以辭章自名。景龍末，為諫議大夫、昭文館學士。初，貞觀、永徽間，虞世南、褚遂良以書顓家，後莫能繼。稷外祖魏徵家多藏虞、褚書，故銳精臨仿，結體遒麗，遂以書名天下。畫又絕品。睿宗在籓，喜之，以其子伯陽尚仙源公主。及踐阼，遷太常少卿，封晉國公，實封三百戶。會鐘紹京為中書令，稷諷使讓，因入言於帝曰：「紹京本胥史，無素才望，今特以勛進，師長百僚，恐非朝廷具瞻之美。」帝然之，遂許紹京讓，改戶部尚書。翌日，遷稷黃門侍郎，參知機務。與崔日用數爭事帝前，罷為左散騎常侍。歷太子少保、禮部尚書。帝以翊贊功，每召入宮中與決事，恩絕群臣。竇懷貞誅，稷以知本謀，賜死萬年獄，年六十五。

伯陽為駙馬都尉、安邑郡公，別食實封四百戶。稷死，坐貶晉州員外別駕，又流嶺表，自殺。伯陽子談，尚玄宗恆山公主，拜駙馬都尉、光祿員外卿。
