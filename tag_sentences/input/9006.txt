神宗紹天法古運德建功英文烈武欽仁聖孝皇帝，諱頊，英宗長子，母曰宣仁聖烈皇后高氏。慶歷八年四月戊寅生於濮王宮，祥光照室，群鼠吐五色氣成云。八月，賜名仲鍼。授率府副率，三遷至右千牛衛將軍。嘉祐八年，侍英宗入居慶寧宮，嘗夢神人捧之登天。英宗即位，授安州觀察使，封光國公。是年五月壬戌，受經於東宮。帝隆準龍顏，動止皆有常度。而天性好學，請問至日晏忘食，英宗常遣內侍止之。帝正衣冠拱手，雖大暑，未嘗用扇。侍講王陶入侍，帝率弟顥拜之。九月，加忠武軍節度使、同中書門下平章事，封淮陽郡王，改今諱。治平元年六月，進封穎王。三年三月，納故相向敏中孫女為夫人。十月，英宗不豫，帝引仁宗故事，請兩日一御邇英閣講讀，以安人心。十二月壬寅，立為皇太子。

四年正月丁巳，英廟崩，帝即皇帝位。戊午，赦天下常赦所不原者。遣馮行己告哀於遼。己未，尊皇太后曰太皇太后，皇后曰皇太后。命宰相韓琦為山陵使。辛酉，遣孫坦等告即位於遼，以大行皇帝詔賜夏國主及西蕃唃厮囉。丙寅，群臣表三上，始御迎陽門幄殿聽政。內醫侍先帝疾者，皆坐不謹貶之。詔東平郡王允弼、襄陽郡王允良朝朔望。以吳奎終喪，復授樞密副使。戊辰，以韓琦守司空兼侍中，曾公亮行門下侍郎兼吏部尚書、進封英國公，文彥博行尚書左僕射、檢校司徒兼中書令，富弼改武寧軍節度使、進封鄭國公，曹佾改昭慶軍節度使、檢校太傅，張昪改河陽三城節度使，宗諤同中書門下平章事，改集慶軍節度使、檢校尚書左僕射，歐陽修、趙概並加尚書左丞，仍參知政事，陳升之為戶部侍郎，呂公弼為刑部侍郎，允弼、允良並加守太保，弟東陽郡王顥進封昌王，鄠國公頵進封樂安郡王。群臣進秩有差。

二月乙酉，初御紫宸殿。立向氏為皇后。丁亥，詔入內內侍省、皇城司合覆奏事並執條覆奏。戊子，進封交址郡王李日尊為南平王。加邈川首領董氈檢校太保。詔山陵所須，應委三司、轉運司計置，毋輒擾民。詔提舉醫官院試堪診御脈者六人。庚寅，以四月十日為同天節。辛卯，白虹貫日。壬辰，詔公主下嫁者行見舅姑禮。甲辰，西蕃首領拽羅缽、鳩令結二人誘蕃部三百餘帳投夏國，捕獲，斬之以徇。

三月壬子，曹佾加檢校太尉兼侍中。賜禮部進士及第、出身四百六十一人。甲寅，陜西宣撫使郭逵討蕃部黨令徵等，平之。賜昌王顥公使錢歲萬緡，半給之。丙辰，昌王顥、樂安郡王頵乞解官行服，不許。癸亥，詔入內內侍省官已經壽聖節任子者，同天節權罷奏薦。壬申，歐陽修罷知亳州。癸酉，吳奎參知政事。乙亥，允良薨。

閏月癸未，太白晝見。甲申，夏國主諒祚遣使謝罪。辛卯，詔齊、密、登、華、邠、耀、鄜、絳、潤、婺、海、宿、饒、歙、吉、建、汀、潮等十八州知州，慶、渭、秦、延四州通判，其選並從中書，毋以恩例奏授。乙未，張昪以太子太師致仕。庚子，詔求直言。御史中丞王陶乞許舉知縣資序人為御史裏行，從之。癸卯，王安石出知江寧府。甲辰，詔諸路帥臣及副總管或有移易，依慶歷故事。乙巳，詔以孟夏農勞之時，令監司戒飭州縣省事，勸民力田，民有艱食者振之。

夏四月庚戌，請大行皇帝謚於南郊。辛酉，詔內外所上封事，令張方平、司馬光詳定以聞。丙寅，錄囚。御史中丞王陶、侍御史吳申、呂景以過毀大臣，陶出知陳州，申、景各罰銅二十斤。吳奎罷知青州。遣使循行陜西、河北、京東、京西路，體量安撫。壬申，奎復位。罷州郡歲貢飲食果藥。癸酉，詔陜西、河東經略、轉運司察主兵臣僚怯懦老病者以聞。

五月辛巳，以久旱，命宰臣禱雨。乙巳，寶文閣成，置學士、直學士、待制官。

六月己酉，遼遣蕭餘慶等來吊祭。己未，振河北流民。辛未，詔天下官吏有能知徭役利病可議寬減者以聞。乙亥，詔中書、樞密細務歸之有司。

秋七月庚辰，詔察富民與妃嬪家婚姻夤緣得官者。甲申，石蕃來貢。己丑，命尚書戶部郎中趙抃、刑部郎中陳薦同詳定中外封事。辛卯，告英宗憲文肅武宣孝皇帝謚於天地、宗廟、社稷。壬辰，上寶冊於福寧殿。丙午，文州曲水縣令宇文之邵上書指陳得失。

八月丁未朔，太白晝見。戊午，復西夏和市。己巳，京師地震。癸酉，葬英宗於永厚陵。

九月丁丑，詔減諸路逃田稅額。壬午，祧僖祖及文懿皇后。乙酉，祔英宗神主於太廟，樂曰《大英之舞》。戊子，減兩京、畿內、鄭、孟州囚罪一等，民役山陵者蠲其賦。辛卯，徙封顥為岐王，頵為高密郡王。富弼為尚書左僕射。遣孫思恭等報謝於遼，且賀生辰、正旦。壬辰，錄周世宗從曾孫貽廓為三班奉職。甲午，遼遣耶律好謀等來賀即位。戊戌，以王安石為翰林學士。辛丑，韓琦罷為司徒、鎮安武勝軍節度使、判相州。吳奎、陳升之罷。樞密副使呂公弼為樞密使，張方平、趙抃並參知政事，邵亢為樞密副使。壬寅，以曾公亮為尚書左僕射，文彥博為司空。潮州地震。癸卯，以權御史中丞司馬光為翰林學士。

冬十月丙午，漳、泉諸州地震。丁未，富弼罷判河陽。戊申，建州、邵武、興化軍地震。己酉，初御邇英閣，召侍臣講讀經史。以右諫議大夫、權御史中丞滕甫考諸路監司課績。張方平以父憂去位。庚戌，給陜西轉運司度僧牒。令糴穀振霜旱州縣。癸丑，詔翰林學士、御史中丞、侍御史知雜事舉材堪御史者各二人。詔將作監主簿常秩赴闕。甲寅，制《資治通鑑序》賜司馬光。癸酉，知青澗城種諤復綏州。

十一月丁丑，詔近臣各舉才行可任使者一人。戊寅，詔求直言。丙戌，詔二府各舉所知。丁亥，令考課院詳定諸州所上縣令治狀。戊子，分命宰臣祈雪。置馬監於河東交城縣。庚寅，詔近臣以舉官不當，經三劾者，中書別奏取旨。乙未，詔令內外文武官各舉有材德行能者。十二月丙辰，西南龍蕃來貢。辛酉，以來歲日食正旦，自乙丑避殿、減膳、罷朝賀。壬戌，詔起居日增轉對官二人。丙寅，詔州縣吏並緣為奸，致獄多瘐死，歲終會死者多寡，以制其罪。著為令。己巳，遼遣蕭傑等來賀正旦。

熙寧元年春正月甲戌朔，日有食之。詔改元。丁丑，以旱，減天下囚罪一等，杖以下釋之。壬午，令州縣掩暴骸。丁亥，命宰臣曾公亮等極言闕失。庚寅，御殿復膳。壬辰，幸寺觀祈雨。丙申，趙概罷知徐州，三司使唐介參知政事。丁酉，詔修《英宗實錄》。壬寅，增太學生百人。

二月辛亥，令諸路每季上雨雪。乙卯，孔若蒙襲封衍聖公。壬戌，貸河東饑民粟。

三月庚辰，夏主諒詐卒，遣使來告哀。丙戌，詔恤刑。戊子，作太皇太后慶壽宮、皇太后寶慈宮。丁酉，簡州木連理，潭州雨毛。

夏四月乙巳，詔翰林學士王安石越次入對。戊申，命宰臣禱雨。以樞密直學士李參為尚書右丞、判西京留守司御史臺。辛亥，同天節，群臣及遼使初上壽於紫宸殿。

五月甲戌，募饑民補廂軍。庚辰，詔兩制及國子監舉諸王宮學官。戊戌，廢慶成軍。

六月癸卯，錄唐魏徵、狄仁傑後。丁未，占城來貢。辛亥，詔諸路興水利。乙亥，河決棗強縣。丙寅，命司馬光、滕甫裁定國用。

秋七月癸酉，詔謀殺已傷，案問欲舉自首者，從謀殺減二等。乙亥，名秦州新築大甘谷口砦曰甘谷城。丁丑，詔諸路帥臣、監司及兩制、知雜御史已上，各舉武勇謀略三班使臣二名。賜布衣王安國進士及第。己卯，群臣三表請上奉元憲道文武仁孝之號，不許。陳升之知樞密院事。給濮州雷澤縣堯陵守戶。壬午，以恩、冀州河決，賜水死家緡錢及下戶粟。甲申，京師地震。乙酉，又震，大雨。辛卯，以河朔地大震，命沿邊安撫司及雄州刺史候遼人動息以聞。賜壓死者緡錢。京師地再震。壬辰，遣御史中丞滕甫、知制誥吳充安撫河北。癸巳，疏深州溢水。甲午，減河北路囚罪一等。丁酉，賜河北安撫司空名誥敕，募民入粟。己亥，回鶻來貢。

八月壬寅，詔京東、西路存恤河北流民。京師地震。甲辰，又震。乙卯，賜河東及鄜延路轉運司空名誥敕，募民入粟實邊。甲子，詔中書門下，考屬近行尊者一人，王之。丙寅，罷宗諤平章事。丁卯，遣張宗益等賀遼主生辰、正旦。

九月辛未，太祖曾孫舒國公從式進封安定郡王。丁亥，減后妃臣僚薦奏推恩。戊子，莫州地震，有聲如雷。丁酉，詔三司裁定宗室月料，嫁娶、生日、郊禮給賜。

冬十月辛丑，給天下繫囚衣食薪炭。乙卯，出奉宸庫珠，付河北買馬。戊辰，禁銷金服飾。十一月癸酉，太白晝見。癸未，命宰臣禱雪。丙戌，朝饗太廟，遂齋於郊宮。廢青城後苑。丁亥，祀天地於圜丘，大赦，群臣進秩有差。乙未，京師及莫州地震。

十二月己亥朔，命宰臣禱雪。癸卯，瀛州地大震。庚戌，賜夏國主秉常詔，許納塞門、安遠二砦歸其綏州。辛亥，錄唐段秀實後。癸丑，禱雪於郊廟、社稷。庚申，以判汝州富弼為集禧觀使，詔乘驛赴闕。壬戌，雪。甲子，遼遣耶律公質等來賀正旦。

二年春正月甲午，奉安英宗神御於景靈宮英德殿。

二月己亥，以富弼同中書門下平章事。庚子，以王安石參知政事。命翰林學士呂公著修《英宗實錄》。乙巳，帝以災變避正殿，減膳徹樂。甲子，陳升之、王安石創置三司條例，議行新法。

三月乙酉，詔漕運、鹽鐵等官各具財用利害以聞。丙戌，命宰臣禱雨。戊子，秉常上誓表，納塞門、安遠二砦，乞綏州，詔許之。乙未，以旱慮囚。

四月丁酉朔，群臣再上尊號，不許。戊戌，省內外土木工。壬寅，遼遣耶律昌等來賀同天節。丁未，唐介薨，臨其喪。戊申，宰臣富弼、曾公亮以旱上表待罪，詔不允。癸丑，命曾公亮為西京奏安仁宗、英宗御容禮儀使。丁巳，遣使諸路，察農田水利賦役。戊午，外任大使臣年七十以上，令監司體量，直除致仕者，更不與子孫推恩。甲子，御殿復膳。免河北歸業流民夏稅。

五月辛未，宴紫宸殿，初用樂。己卯，賜河北役兵特支錢。癸未，翰林學士鄭獬罷知杭州，宣徽北院使王拱辰罷判應天府，知制誥錢公輔罷知江寧府。丁亥，奉安仁宗、英宗御容於會聖宮及應天院。甲午，減西京囚罪一等。台州民延贊等九人，年各百歲以上，並授本州助教。

六月丁巳，右諫議大夫、御史中丞呂誨以論王安石，罷知鄧州。以翰林學士呂公著為御史中丞。命龍圖閣直學士張掞兼編排錄用勛臣子孫。壬戌，太白晝見。

秋七月乙丑朔，日當食，雲陰不見。庚午，詔御史中丞舉推直官及可兼權御史者。甲戌，東平郡王允弼薨。辛巳，立淮、浙、江、湖六路均輸法。壬午，振恤被水州軍，仍蠲竹木稅及酒課。癸未，詔自今文臣換右職者，須實有謀勇，曾著績效，即得取旨。甲申，日下有五色雲。己丑，韓琦上《仁宗實錄》，曾公亮上《英宗實錄》。

八月癸卯，侍御史劉琦貶監處州鹽酒務，御史裏行錢顗貶監衢州鹽稅，亦以論安石故。乙巳，殿中侍御史孫昌齡以論新法，貶通判蘄州。丙午，同修起居注范純仁以言事多忤安石，罷同知諫院。戊申，河徙東行。夏國請從舊蕃儀，詔許之。己酉，范純仁知河中府。甲寅，朝神御殿。辛酉，以秘書省著作佐郎程顥、王子韶並為太子中允、權監察御史裏行。壬戌，待御史知雜事劉述、同判刑部丁諷坐受刑名敕不即下，述貶知江州，諷貶通判復州。審刑院詳議官王師元坐言許遵所議刑名不當，貶監安州稅。

九月甲子朔，交州來貢。乙丑，以古勿峒效順首領儂智會為右千牛衛大將軍。丁卯，立常平給斂法。戊辰，出內庫緡錢百萬糴河北常平粟。丁丑，遣孫固等賀遼主生辰、正旦。辛卯，廢奉慈廟。壬辰，以秘書省著作佐郎呂惠卿為太子中允、崇政殿說書。

冬十月丙申，富弼罷為武寧軍節度使、判亳州。曾公亮、陳升之並同中書門下平章事。城綏州，命郭逵選將置守具。逵遣趙離交夏人所納安遠、塞門二砦，就定地界。夏人渝初盟，離請城綏州，不以易二砦，因改名綏德城。戊戌，以蕃官禮賓使折繼世為忠州刺史，左監門衛將軍嵬名山為供備庫使，仍賜姓名趙懷順。丙辰，詔御史請對，並許直由閣門上殿。戊午，宗諤復平章事。己未，夏人來謝封冊。辛酉，錄楊承信曾孫立、田重進曾孫章為三班借職。十一月乙丑，命韓絳制置三司條例。甲戌，詔祖宗之後世襲補外官，非袒免親罷賜名授官。丙子，罷諸路提刑武臣。頒《農田水利約束》。壬午，御邇英閣聽講。賜汴口役兵錢。己丑，減天下囚罪一等，徒以下釋之。

閏月庚子，浚御河。壬子，置交子務。是月，差官提舉諸路常平廣惠倉，兼管勾農田水利差役事。

十二月癸亥朔，復減后妃公主及臣僚推恩。癸酉，增失入死罪法。丙戌，增三京留司御史臺、國子監及宮觀官，以處卿監、監司、知州之老者。戊子，遼遣蕭惟禧來賀正旦。是歲，交州來貢。

本紀第十五

神宗二

三年春正月癸丑，錄唐李氏、周柴氏後。乙卯，詔諸路散青苗錢禁抑配。戊午，判尚書省張方平罷知陳州。

二月壬申，以翰林學士司馬光為樞密副使，凡九辭，詔收還敕誥。甲戌，以河州刺史瞎欺丁木徵為金紫光祿大夫、檢校刑部尚書。乙酉，韓琦罷河北安撫使，為大名府路安撫使。

三月丙申，孫覺、呂公著、張戩、程顥、李常上疏極言新法，不聽。己亥，始策進士，罷詩、賦、論三題。戊申，李常言青苗斂散不實，有旨具析，翰林學士兼知通進、銀臺司範鎮封還詔書，以為不當，坐罷職，守本官。壬子，賜禮部奏名進士、明經及第八百二十九人。乙卯，詔諸路毋有留獄。丙辰，立試刑法及詳刑官。右正言孫覺以奉詔反復，貶知廣德軍。

夏四月癸亥，幸金明池觀水嬉，宴射瓊林苑。丙寅，遼遣耶律寬來賀同天節。丁卯，給兩浙轉運司度僧牒，募民入粟。戊辰，御史中丞呂公著貶知穎州。己卯，趙抃罷知杭州，以韓絳參知政事。監察御史裏行程顥罷為京西路同提點刑獄。壬午，右正言李常貶通判滑州，監察御史裏行張戩貶知公安縣，王子韶貶知上元縣。癸未，侍御史知雜事陳襄罷為同修起居注，程顥簽書鎮寧軍節度判官公事，前秀州軍事判官李定為太子中允、監察御史裏行。

五月癸巳，詔並邊州郡毋給青苗錢。太白晝見。壬寅，詔令司馬光詳定轉對封事。甲辰，詔罷制置三司條例歸中書。辛亥，賜進士蘇丕號安退處士。壬子，罷入閣儀。丁巳，詔以審官院為東院，別置西院。

六月癸酉，日有五色雲。丁丑，封宗室秦、魯、蔡、魏、燕、陳、越七王後為公。戊寅，詔修武成王廟。丙戌，知諫院胡宗愈貶通判真州。

秋七月辛卯，歐陽修徙知蔡州。壬辰，呂公弼罷樞密使，以知太原府馮京為樞密副使。罷潞州交子務。戊戌，雨雹。癸丑，詳定宗室襲封制度。甲寅，置三班院主簿。

八月戊午，罷看詳銀臺司文字所。丙寅，以旱慮囚，死罪以下遞減一等，杖、笞者釋之。以衛州旱，令轉運司振恤，仍蠲租賦。戊寅，詔川陜、福建、廣南七路官令轉運司立格就注，具為令。遣張景憲等賀遼主生辰、正旦。己卯，夏人犯大順城，知慶州李復圭以方略授環慶路鈐轄李信、慶州東路都巡檢劉甫、監押種詠出戰，兵少取敗。復圭誣信等違其節制，斬信及劉甫，種詠死於獄。是月，慶州巡檢姚兕敗夏人於荔原堡。鈐轄郭慶、都監高敏死之。九月戊子朔，中書置檢正官。乙未，韓絳罷為陜西宣撫使。己亥，始試法官。庚子，曾公亮罷為司空兼侍中、河陽三城節度使。辛丑，以馮京參知政事，翰林學士吳充為樞密副使。乙巳，親策賢良方正及武舉。壬子，太白晝見。癸丑，作東、西府以居執政。司馬光罷知永興軍。詔環慶陣亡義勇餘丁當刺者，悉免之。

冬十月辛酉，詔延州毋納夏使。甲子，雨木冰。壬申，朝謁神御殿。丙子，知慶州李復圭擅興兵敗績，誣裨將李信、劉甫、種詠以死，御史劾之，貶保靜軍節度副使。戊寅，陳升之以母憂去位。乙酉，詔罷諸場務內侍監當。

十一月戊子，振河北饑民徙京西者。己丑，官節行之士二十一人。壬辰，蠲陜西蕃部貸糧。癸卯，授布衣王存下班殿侍、三班差使、宣撫司指揮使。甲辰，夏人寇大順城，都監燕達等擊走之。庚戌，詔升朝官除南郊赦封贈父母外，不得以加恩轉官。乙卯，以韓絳兼河東宣撫使。梓州路轉運使韓璹等以能興利除害，賜帛有差。十二月己未，詔立諸路更戍法，舊以他路兵雜戍者遣還。乙丑，立保甲法。丁卯，以韓絳、王安石並同中書門下平章事，王珪參知政事。賜布衣陳知彥進士出身，知縣王輔同進士出身。庚午，夏人寇鎮戎軍三川砦，巡檢趙普伏兵邀擊，敗之。丁丑，增廣南攝官奉。戊寅，初行免役法。賜西蕃董氈詔並衣帶、鞍馬。庚辰，命王安石提舉編修三司令式。壬午，遼遣蕭遵道等來賀正旦。癸未，命宋敏求詳定命官、使臣過犯。是歲，振河北、陜西旱饑，除民租。交址入貢，廣源、下溪州蠻來附。

四年春正月丁亥朔，不視朝。己丑，種諤襲夏兵於囉兀北，大敗之，遂城囉兀。自是夏人日聚兵為報復計，言者以諤為稔邊患不便。壬辰，王安石請鬻天下廣惠倉田為三路及京東常平倉本，從之。乙未，渝州夷賊李光吉叛，巡檢李宗閔等戰死，命夔州路轉運使孫構討平之。詔詳定大闢覆讞法。丁酉，朝謁太祖、太宗神御殿。庚子，幸集禧觀，宴從臣，又幸大相國寺，御宣德門觀燈。韓絳等言種諤領兵入西界，斬獲甚眾，詔遣使撫問。乙巳，停括牧地。丁未，立京東、河北賊盜重法。庚戌，罷永興軍買鹽鈔場。甲寅，定文德殿朔望視朝儀。

二月丁巳朔，罷詩賦及明經諸科，以經義、論、策試進士。置京東西、陜西、河東、河北路學官，使之教導。辛酉，詔治吏沮青苗法者。戊辰，詔振河北民乏食者。賻恤西界戰死軍人。庚午，於闐國來貢。壬申，進封高密郡王頵為嘉王。癸酉，詔審官院所定人赴中書，察堪任者引見。甲戌，賜討渝州夷賊兵特支錢。丁丑，禱雨。詔增漳河等役兵。

三月丁亥，夏人陷撫寧堡。戊子，慶州廣銳卒叛，尋討平之。庚寅，詔給諸路學田，增教官員。辛卯，遣使察奉行新法不職者。癸卯，減河東、陜西路囚罪一等，徒以下釋之。民緣軍事科役者，蠲其租賦。丙午，種諤坐陷撫寧堡，責授汝州團練副使、潭州安置。丁未，韓絳坐興師敗衄罷，以本官知鄧州。辛亥，錄唐李氏後。

夏四月丙辰朔，恤刑。辛酉，遼遣蕭廣等來賀同天節。壬戌，遣環慶都鈐轄幵贇以兵屯邠、涇、河中，以備西夏。癸亥，罷陜西交子法。癸酉，司馬光權判西京留臺。種諤再貶賀州別駕。甲戌，詔司農寺月進諸路所上雨雪狀。丙子，遣使按視宿、亳等州災傷，仍令修飭武備。壬午，定進士考轉官。

五月甲午，右諫議大夫呂誨卒。壬寅，詔許富弼養疾西京。丙午，高麗國來貢。辛亥，詔宗室率府副率以上，遭父母喪及嫡孫承重，並解官行服。壬子，詔恩、冀等州災傷，遣使振恤，蠲其稅。

六月丁巳，河北饑民為盜者，減死刺配。庚申，群臣三上尊號曰紹天法古文武仁孝皇帝，不許。甲子，歐陽修以太子少師致仕。丙寅，慮囚。甲戌，富弼坐格青苗法，徙判汝州。

秋七月戊子，層檀國來貢。甲午，振恤兩浙水災。乙未，錄死事將校崔達子遇為三班奉職。丁酉，監察御史裏行劉摯罷監衡州鹽倉，御史中丞楊繪貶知鄭州。庚子，詔宗室不得祀祖宗神御。丁未，詔唐、鄧給流民田。

八月癸丑朔，高麗來貢。遣官體量陜西差役新法及民間利害。甲寅，詔郡縣保甲與賊鬥死傷者，給錢有差。庚申，復《春秋三傳》明經取士。癸酉，遣楚建中等賀遼主生辰、正旦。置洮河安撫司，命王韶主之。

九月丙戌，河決鄆州。辛卯，大饗明堂，以英宗配。赦天下，內外官進秩有差。庚子，夏人入貢。癸卯，增選人奉。

冬十月壬子朔，罷差役法，使民出錢募役。立選人及任子出官試法。丙辰，置樞密院檢詳官。戊辰，立太學生內、外、上舍法。丙子，詔罪人配流，遇冬者至中春乃遣。

十一月壬午朔，詔凡賞功罰罪，事可懲勸者，月頒之天下。甲申，詔蠲逋租。丁亥，作中太一宮。壬寅，開洪澤河達於淮。十二月辛亥朔，詔增賜國子監錢四千緡。戊午，歸夏俘。己未，安定郡王從式薨。甲子，封越國公世清為會稽郡王。丙寅，省諸路廂軍。乙亥，崇義公柴詠致仕，子若訥襲封。丙子，遼遣耶律紀等來賀正旦。

五年春正月己丑，詔聽降羌歸國。己亥，詔太廟時饗，以宗室使相已上攝事。置京城邏卒，察謗議時政者收罪之。

二月壬子，龜茲來貢。以兩浙水，賜穀十萬石振之，仍募民興水利。壬戌，詔罷陜西遞運銅錫。癸亥，太白晝見。丙寅，以知鄭州呂公弼為宣徽南院使、判秦州，龍圖閣直學士蔡挺為樞密副使。

三月甲午，李日尊卒，子乾德嗣，遣使吊贈。戊戌，富弼以司空致仕，進封韓國公。立文武換官法。丙午，以內藏庫錢置市易務。

夏四月庚戌朔，立殿前馬步軍春秋校試殿最法。乙卯，遼遣耶律適等來賀同天節。己未，括閑田。置弓箭手。辛未，塞北京決河。

五月辛巳，詔以古渭砦為通遠軍，命王韶兼知軍。行教閱法。宗室非袒免親者許應舉。庚寅，以青唐大首領俞龍珂為西頭供奉官，賜姓名包順。壬辰，以趙尚寬等前守唐州闢田疏水有功，增秩以勸天下。丙午，太白晝見。行保馬法。

六月壬子，曾公亮以太傅致仕。癸亥，詔以四場試進士。丙寅，作京城門銅魚符。乙亥，置武學。

秋七月壬寅，初以文臣兼樞密都承旨。

閏月庚戌，遣中書檢正官章惇察訪荊湖北路。詔入內供奉官以下，已有養子，更養次子為內侍者斬。

八月甲申，太子少師致仕歐陽修薨。秦鳳路沿邊安撫王韶復武勝軍。丁亥，詔求歐陽修所撰《五代史》。壬辰，以武勝軍為鎮洮軍。癸巳，遣崔台符等賀遼主生辰、正旦。乙未，詔侍從及諸路監司各舉有才行者一人。甲辰，王韶破木徵於鞏令城。頒方田均稅法。

九月癸丑，許宗室試換文資。癸亥，始御便殿，旬校諸軍武技。丙寅，少華山崩，詔壓死者賜錢，貧者官為葬祭。淮南分東、西路。

冬十月戊戌，升鎮洮軍為熙州、鎮洮軍節度，置熙河路。減秦鳳囚罪一等。

十一月癸丑，河州首領瞎藥等來降，以為內殿崇班，賜姓名包約。丁卯，貶權監察御史裏行張商英監荊南稅。壬申，分陜西為永興、秦鳳路，仍置六路經略司。章惇開梅山，置安化縣。十二月丙子，赦亡命荊湖溪洞者。丁丑，詔太原置弓箭手。戊寅，詔寺觀奉聖祖及祖宗陵寢神御者免役錢。改溫成廟為祠。壬午，陳升之為樞密使。癸未，雨土。乙未，築熙州南、北關及諸堡砦。己亥，遼遣蕭瑜等來賀正旦。

六年春正月辛亥，復僖祖為太廟始祖，以配感生帝。祧順祖於夾室。

二月辛卯，夏人寇秦州，都巡檢使劉惟吉敗之。丙申，永昌陵上宮東門火。王韶復河州，獲木徵妻子。壬寅，以韓絳知大名府。

三月己酉，詔贈熙河死事將田瓊禮賓使，錄其子三人、孫一人。庚戌，親策進士。置經局，命王安石提舉。辛亥，試明經諸科。丙辰，以四月朔日當食，自丁巳避殿、減膳，降天下囚罪一等，流以下釋之。己未，置諸路學官。壬戌，賜奏名進士、諸科及第出身五百九十六人。甲子，交州來貢。丁卯，宰相上表請復膳，不許。詔進士、諸科並試明法注官。戊辰，置刑獄檢法官。庚午，封李日尊子乾德為交址郡王。

夏四月甲戌朔，日食，不見。乙亥，御殿復膳。西南龍蕃諸夷來貢。置律學。丁丑，遼遣耶律寧等來賀同天節。甲午，定齊、徐等州保甲。戊戌，裁定在京吏祿。

五月癸卯朔，播州楊貴遷遣子光震來貢，以光震為三班奉職。戊申，禱雨。乙丑，詔京東路察士人有行義者以聞。遣中書檢正官熊本措置瀘夷。西京左藏庫副使景思忠等攻燒遂州夷囤戰歿，錄其子昌符等七人，軍士死者，賜其家錢帛有差。辛未，西南龍蕃來貢。

六月己亥，置軍器監。

秋七月乙巳，詔京西、淮南、兩浙、江西、荊湖等六路各置鑄錢監。丙午，大食陀婆離來貢。己酉，禱雨。甲寅，錄在京囚，死罪以下降一等，杖罪釋之。丁巳，詔沿邊吏殺熟戶以邀賞者戮之。乙丑，分河北為東、西路。丙寅夜，西北有聲如磑。

八月壬申朔，遣賈昌衡等賀遼主生辰、正旦。甲申，罷簡州歲貢綿紬。甲午，賜熙河、涇原軍士特支錢。戊戌，復比閭族黨之法。

九月壬寅，置兩浙和糴倉，立斂散法。戊申，詔興水利。辛亥，策武舉。戊午，岷州首領木令征以其城降，王韶入岷州。丙寅，太白犯鬥。戊辰，詔禱雨，決獄。

冬十月辛未，章惇平懿、洽州蠻。辛巳，以復熙、河、洮、岷、疊、宕等州，御紫宸殿受群臣賀，解所服玉帶賜安石。甲申，朝獻景靈宮。丙戌，振兩漸、江、淮饑。壬辰，行折二錢。丁酉，遣使瘞熙河戰骨。

十一月癸丑，中太一宮成，減天下囚罪一等，流以下釋之。乙卯，親祀太一宮。丙寅，大雪，詔京畿收養老弱凍餒者。十二月戊子，詔決開封府囚。丙申，遼遣耶律洞等來賀正旦。

七年春正月辛亥，賞復岷、洮等州功，西京左藏庫使桑湜等遷官有差。壬子，幸中太一宮宴從臣，又幸大相國寺，御宣德門觀燈。乙卯，封皇子俊為永國公。甲子，熊本平瀘夷。

二月辛未，於闐來貢。發常平米振河陽饑民。癸未，詔三司歲會天下財用出入之數以聞。乙丑，禱雨。辛卯，置客省、引進、四方館、閣門使副等員。乙未，知河州景思立等與青宜結鬼章戰於踏白城，敗死。廢遼州。

三月壬寅，木徵、鬼章寇岷州，高遵裕遣包順等擊走之。慮囚，減死罪一等，杖以下釋之。癸卯，以旱，避殿減膳。乙巳，白虹貫日。丙午，遣使分行諸路，募武士赴熙河。庚戌，詔熙河死事者家給錢有差。罷兩浙增額預置紬絹。令諸路監司察留獄。癸丑，群臣表請復膳，不許。丙辰，遼遣林牙蕭禧來言河東疆界，命太常少卿劉忱議之。己未，行方田法。甲子，遣使報聘於遼。乙丑，詔以災異求直言。

夏四月癸酉，以旱，罷方田。是日，雨。遼遣耶律永寧等來賀同天節。乙亥，王韶破西蕃於結河川。丙子，御殿復膳。己卯，以高遵裕為岷州團練使。甲申，詔邊兵死事無子孫者，廩其親屬終身。乙酉，王韶進築珂諾城，與蕃兵連戰，破之，斬首七千餘級，焚二萬餘帳，木征率酋長八十餘人詣軍門降。雨雹。丙戌，王安石罷知江寧府。以韓絳同中書門下平章事、監修國史，翰林學士呂惠卿參知政事。置沅州。丁酉，詔王韶發木征及其家赴闕。遼遣樞密副使蕭素議疆界於代州境上。

五月戊戌朔，減熙河路囚罪一等，流以下釋之。辛丑，詔河州瘞蕃部暴骸。壬寅，雨雹。癸卯，大雨雹。辛亥，罷賢良方正等科。乙丑，大雨水，壞陜、平陸二縣。

六月戊寅，賜討洮州將士特支錢。丁亥，作渾儀、浮漏。廣州鳳凰見。以木徵為榮州團練使，賜姓名趙思忠。

秋七月癸卯，群臣五上尊號曰紹天憲古文武仁孝皇帝，不許。癸亥，詔河北兩路捕蝗。又詔開封、淮南提點、提舉司檢覆蝗旱。以米十五萬石振河北西路災傷。

八月丁丑，賜環慶安撫司度僧牒，以募粟振漢蕃饑民。遣張芻等賀遼主生辰、正旦。辛卯，詔免淮南、開封府來年春夫，除放邢、洺等州秋稅。癸巳，置場於南熏、安上門，給流民米。集賢院學士宋敏求上編修《閣門儀制》。

九月戊戌，以時雨降，詔河北、京西、陜西、淮南等路勸民趨耕，有因事拘系者釋之。壬子，三司火。癸丑，置京畿、河北、京東西路三十七將。甲寅，詔樞密院議邊防。

冬十月壬申，詔韓琦、富弼、文彥博、曾公亮條代北事宜以聞。戊寅，詔浙西路提舉司出米振常、潤州饑。庚辰，置三司會計司，以韓絳提舉。辛巳，以河北災傷，減州、軍文武官員。癸巳，以常平米於淮南西路易饑民所掘蝗種，又振河北東路流民。

十一月己未，祀天地於圜丘，赦天下。十二月丙寅，省熙、河、岷三州官百四十一員。丁卯，文武官加恩。己丑，遼遣耶律寧等來賀正旦。是歲，高麗入貢，淯井、長寧夷十郡及武都夷內附。

八年春正月庚子，蔡挺罷判南京留司御史臺，馮京罷知亳州。丙午，分京東為東、西路。輟江南東路上供米，均給災傷州軍。丁未，御宣德門觀燈。乙卯，詔出使廷臣，所至採吏治能否以聞。雨木冰。戊午，詔所在流民願歸業者，州縣繼遣之。己未，洮西安撫司以歲旱，請為粥以食羌戶饑者。

二月甲子，增陜西錢監改鑄大錢。癸酉，以王安石同中書門下平章事。戊寅，詔樞密副都承旨張誠一等，以李靖營陣法教殿前馬步軍。乙酉，初行河北戶馬法。丙戌，停京畿土功七年。

三月丁酉，振潤州饑。戊戌，知河州鮮於師中乞置蕃學，教蕃酋子弟，賜田十頃，歲給錢千緡，增解進士二人，從之。庚子，遼蕭禧再來，遣韓縝往河東會議。癸丑，知制誥沉括報聘。復振常、潤饑民。戊午，太白晝見。

夏四月乙丑，詔減將作監冗官。丁卯，遼遣耶律景熙等來賀同天節。乙亥，正僖祖禘祫東向位。戊寅，以吳充為樞密使。壬午，湖南江水溢。

閏月乙未，陳升之罷為鎮江軍節度使、判揚州。廣源州劉紀寇邕州，歸化州儂智會敗之。壬寅，沉括上《奉元歷》。癸卯，以宣徽北院使張方平判永興軍。分秦鳳路兵為四將。壬子，沂州民朱唐告前餘姚縣主簿李逢謀反，辭連右羽林大將軍世居及河中府觀察推官徐革，命御史中丞鄧綰、知諫院范百祿、御史徐禧雜治之。獄具，世居賜死，逢、革等伏誅。甲寅，錄趙普後。乙卯，詔西南蕃五姓蠻五年一入貢。

五月辛酉朔，慮囚，降死罪一等，杖以下釋之。甲子，分環慶兵為四將。丁丑，雨土及黃毛。甲申，熙河路蕃官殿直頓埋謀叛，伏誅。己丑，遣使振鄜延、環慶饑。

六月乙未，日上有五色雲。丙午，釃汴水入蔡河以通漕。己酉，頒王安石《詩》、《書》、《周禮義》於學官。辛亥，以安石為尚書左僕射兼門下侍郎。戊午，太師魏國公韓琦薨。己未，以琦配饗英宗廟庭。

秋七月甲子，虔州江水溢。戊寅，太白晝見。戊子，分涇原兵為五將。命韓縝如河東割地。八月庚寅朔，日當食，雲陰不見。癸巳，募民捕蝗易粟，苗損者償之，仍復其賦。丙申，遣謝景溫等賀遼主生辰、正旦。減官戶役錢之半。詔發運司體實淮南、江東、兩浙米價，州縣所存上供米毋過百萬石，減直予民，斗錢勿過八十。庚戌，韓絳罷。發河北、京東兵及監牧卒修都城。丁巳，大閱。

九月庚申朔，王安石兼修國史。立武舉絕倫法。

冬十月庚寅，呂惠卿罷知陳州。乙未，彗出軫。己亥，詔以災異數見，不御前殿，減常膳，求直言。壬寅，赦天下。罷手實法。丁未，彗不見。丙辰，御殿復膳。

十一月戊寅，交址陷欽州。壬午，立陜西蕃丁法。甲申，交址陷廉州。丙戌，渝州改南平軍。十二月丙申，浚河。壬寅，以翰林學士元絳參知政事，龍圖閣直學士曾孝寬簽書樞密院事。辛亥，天章閣待制趙離為安南道招討使，嘉州防禦使李憲副之，以討交址。癸丑，遼遣耶律世通等來賀正旦。甲寅，熙河路木宗城首領結彪謀叛，熟羌日腳族青廝扒斬其首來獻，補下班殿侍。

九年春正月乙丑，雨木冰。戊辰，交址陷邕州，知州蘇緘死之。己卯，下溪州刺史彭師晏及天賜州降。庚辰，遣使祭南嶽、南海，告以南伐。辛巳，贈蘇緘奉國軍節度使，謚忠勇，以其子子元為西頭供奉官、閣門祗候。

二月戊子，宣徽南院使郭逵為安南道招討使，罷李憲，以趙離副之。詔占城、占臘合擊交址。己丑，宗哥首領鬼章寇五牟谷，蕃官藺氈訥支等邀擊，大破之。己亥，以出師，罷春宴。乙卯，雨雹。

三月內辰朔，進仁宗婉容周氏為妃。辛酉，御集英殿策進士。恤欽、廉、邕三州死事家，瘞戰亡士，賊所蹂踐，除其田征。甲戌，賜進士、諸科及第出身五百九十六人。丁丑，以廣西進士徐伯祥為右侍禁、欽廉白州巡檢。宗哥首領鬼章寇五牟谷，熙河鈐轄韓存寶敗之。庚辰，以種諤知岷州。

夏四月辛卯，遼遣耶律庶幾等來賀同天節。乙未，以遼主母喪，罷同天節上壽。戊戌，復廣濟河漕。癸卯，詔廣南亡沒士卒及百姓為賊殘破者，轉運、安撫司具實，並議振恤以聞。甲辰，給空名告身付安南，以招降賞功。詔諸路募武勇赴廣西。贈廣西死事將士官有差。丙午，遣王克臣等吊慰於遼。辛亥，茂州夷寇邊，遣內侍押班王中正經制。甲寅，遼遣耶律孝淳以國母喪來告，帝發哀成服，輟視朝七日。

五月丙辰朔，詔邕州沿邊州峒首領來降者，周惠之。癸亥，詔試醫學生。丙寅，分兩浙為東、西路。丁卯，城茂州。壬申，詔安南諸軍過嶺有疾者，所至護治。丙子，大理國來貢。庚辰，靜州下首領董整白等來降。

六月丁亥，詔安南將吏，視軍士有疾者月以數聞。己丑，綿州都監王慶、崔昭用、劉珪、左侍禁張乂援戰茂州，死之。詔慶等子與借職，女出嫁，夫與奉職；白丁王禹錫等二人，賜錢其家。辛卯，詔濱海富民得養蜑戶，毋致為外夷所誘。己亥，慮囚，降死罪一等，杖以下釋之。癸卯，以水源等洞蠻主儂賀等七人為定遠、寧遠將軍。

秋七月丙辰，朱崖軍黎賊黃嬰入寇，詔廣南西路嚴兵備之。庚申，關以西蝗蝻、虸蚄生。壬戌，築下溪州，改名會溪城。癸亥，靜州將楊文緒結蕃部謀叛，王中正斬之以徇。詔廣西死事官無子孫者許立後。乙丑，詔自今遇大禮推恩，官昭憲太后族一人。是月，安南行營次桂州，郭逵遣鈐轄和斌等督水軍涉海自廣東入，諸軍自廣南入。

八月甲申朔，齊州監務左班殿直孫紀死賊，錄其一子為三班借職。戊子，以文彥博守太保兼待中，行太原尹。己丑，遣程師孟等賀遼主生辰、正旦。罷鬻祠廟錢。丁酉，禁北邊民闌出穀粟。庚子，占城來貢。

九月戊午，浚汴河。丙寅，詔罷都大制置河北河防水利司。己卯，遼遣使回謝。詔恤嶺南死事家，表將士墓。

冬十月乙酉，太白晝見。乙未，詔東南諸路教閱新軍。丙午，王安石罷判江寧府。以吳充監修國史，王珪為集賢殿大學士，並同中書門下平章事。資政殿學士馮京知樞密院。辛亥，除放沅州歸明人戶去年倚閣秋稅。

十一月乙卯，賜廣南東路空名告敕，募入錢助軍。辛酉，錄唐相魏徵後同州司士參軍道嚴，流內銓特免試注官。乙亥，以安南行營將士疾疫，遣同知太常禮院王存禱南嶽，遣中使建祈福道場。己卯，洮東安撫司言包順等破鬼章兵於多移穀。壬午，鬼章寇岷州，知州種諤等敗之鐵城。十二月丙戌，安南偽觀察使劉紀降。置司農丞。庚寅，子傭生。丁酉，詔岷州界經鬼章兵燹者賜錢，脅從來歸者釋其罪。癸卯，郭逵敗交址於富良江，獲其偽太子洪真，李乾德遣人奉表詣軍門降，逵遂班師。丁未，遼遣耶律運等來賀正旦。庚戌，詔有得鬼章、冷雞樸首者，賞之。置威戎軍。

十年春正月乙丑，御宣德門觀燈。戊辰，仙韶院火，不視朝。己巳，白虹貫日二月甲申，以崇信軍節度使宗旦同中書門下平章事。戊子，以鬼章敗，種諤等賞官有差。辛卯，日中有黑子。甲午，詔宗室使相雖及十年，更不取旨磨勘。丁酉，詔諸州歲以十一月給老疾貧乏者粟，盡三月乃止。己亥，以王韶知洪州。丙午，以復廣源、蘇茂等州，群臣表賀，赦廣州囚罪一等，徒以下釋之。賜行營諸軍錢，民緣征役者恤其家。以廣源州為順州，赦李乾德罪。以郭逵判潭州，趙離知桂州。己酉，以交址降，赦廣南東路、荊湖南路繫囚，餘各降一等，徒以下釋之。

三月辛未，慮囚，降死罪一等，杖以下釋之。壬申，詔州縣捕蝗。

夏四月辛巳，復置憲州。乙酉，遼遣蕭儀等來賀同天節。癸巳，文州蕃賊寇邊，州兵擊走之。丁酉，賜熙河路兵特支錢，戰死者賜帛，免夏秋稅。

五月戊午，詔修仁宗、英宗史。甲戌，太白晝見。

六月壬午，注輦國朝貢。癸巳，王安石以使相為集禧觀使。丁未，置岷州鐵城堡。

秋七月甲寅，禱雨。丁巳，令諸路歲上縣令課績。辛酉，群臣五上尊號曰奉天憲古文武仁孝皇帝，不許。乙亥，郭逵以安南失律，貶為左衛將軍。丙子，河決澶州曹村埽。

八月壬寅，詔潭州置將及增武臣一員。遣蘇頌等賀遼主生辰、正旦。甲辰，詔侍從、臺諫、監司各舉文臣有才行者一人。

九月庚戌，詔：「河決害民田，所屬州縣疏瀹，仍蠲其稅，老幼疾病者振之。」乙卯，詔：「諸傳宣、內批、面諭，事無法守，並從中書、樞密覆奏。其祈恩澤規免罪者劾之。」辛酉，詔鎮戎、德順軍各置都監一員。癸酉，立義倉。甲戌，宗樸兼侍中，封濮陽郡王。

冬十月戊寅朔，宗樸薨。癸巳，昭化軍節度使宗誼封濮國公。詔濮王子以次襲封奉祀。戊戌，太子太師張忭卒。

十一月庚午，以西蕃邈川首領董氈、都首領青宜結鬼章為廓州刺史，阿令骨為松州刺史。甲戌，祀天地於圜丘，赦天下。十二月丁丑朔，占城國獻馴象。壬午，詔改明年為元豐。甲申，以郊祀，文武官加恩。丁亥，封子傭為均國公。辛丑，遼遣耶律孝淳等來賀正旦。

元豐元年春正月乙卯，以王安石為尚書左僕射、舒國公、集禧觀使。戊午，命詳定郊廟禮儀。詔減陳留捧日、天武等軍剩員。庚申，御宣德門，召從臣觀燈。乙丑，以太皇太后疾，驛召天下醫者。

閏月辛巳，以翰林侍讀學士、寶文閣學士、提點中太一宮呂公著兼端明殿學士。己丑，詔贈尚書令韓琦依趙普故事。壬辰，樞密直學士孫固同知樞密院事。己亥，太傅兼侍中曾公亮薨。庚子，日中有黑子。癸卯，以公亮配饗英宗廟庭。

二月庚戌，濮國公宗誼薨。甲寅，以邕州觀察使宗暉為淮康軍節度使，封濮國公。戊辰，詔赦安南戰棹都監楊從先等，仍論功行賞。

三月辛巳，慮囚，降死罪一等，杖以下釋之。御邇英閣，沈季長進講《周禮》八法。癸未，詔內外文武官各舉堪應武舉一人。廣南西路經略司乞教閱峒丁，從之。乙未，御崇政殿閱諸軍。辰、沅猺賊寇邊，州兵擊走之。

夏四月己酉，遼遣耶律永寧等來賀同天節。丙辰，詔增置兩浙路提舉官。庚申，詔除《九經》外，餘書不得出界。癸亥，太白晝見。乙丑，封虢國公宗諤為豫章郡王。戊辰，塞曹村決河，名其埽曰靈平。

五月甲戌朔，賜塞河役死家錢。乙亥，詔試中刑法官以次推恩。

六月癸卯朔，日有食之。乙巳，詔以靈平功遷太常博士苗師中等各一官。

秋七月癸酉朔，命西上閣門使、忠州團練使韓存寶經制瀘州納溪夷。己亥，詔齊州預備水災。辛丑，夔州言甘露降。

八月癸卯，西邊將訥兒溫、祿尊謀反，伏誅。丁未，詔河北被水者蠲其租。甲寅，遣黃履等賀遼主生辰、正旦。戊午，以韓絳為建雄軍節度使。己巳，詔濱、棣、滄三州被水民以常平糧貸之。庚午，詔青、齊、淄三州給流民食。

九月癸酉，交址來貢。癸未，李乾德表乞還廣源等州，詔不許。乙酉，以端明殿學士呂公著、樞密直學士薛向並同知樞密院事。詔祀天地及配帝並用特牲。是月，武康軍嘉禾生，河中府甘露降。

冬十月庚戌，定秋試諸軍賞格。侍禁仵全死事，錄其弟宣為三班借職。辛亥，韓存寶破瀘夷後城十有三囤。癸亥，於闐來貢。

十一月己丑，命龍圖閣直學士宋敏求等詳定正旦御殿儀注。癸巳，辰州猺賊叛，詔沅州兵討之。乙亥，罷文武功臣號。是月，梁縣嘉禾生。十二月丙午，日中有黑子，凡十二日。辛亥，錄囚，降死罪一等，杖以下釋之。丙辰，詔青州民王贇以復父仇免死，刺配鄰州。戊午，置大理寺獄。己未，詔罷都大提舉在京諸司庫務司。甲子，以婉容邢氏為賢妃。詔罷三司推勘公事官，減軍器監勾當公事，審官東院、流內銓及將作監、三班院主簿，左右軍巡判官。丙寅，遼遣耶律隆等來賀正旦。

二年春正月乙亥，罷岢嵐、火山軍市馬。丙子，詔立高麗交易法。壬午，以容州管內觀察使、上柱國、南陽郡開國公楊遂為寧遠軍節度使。癸未，詔知沅州謝麟督捕徭賊。甲申，御宣德門觀燈。丁亥，詔以經義、論試宗室。甲午，京兆府學教授蔣夔乞以十哲從祀孔子，從之。詔辰州敘浦縣置龍潭堡。是月，穎州、壽州甘露降。

二月甲寅，詔瘞漢州暴骸。日中有黑子。乙卯，以瀘州夷乞弟犯邊，詔王光祖等討之。丙辰，詔定解鹽歲額。乙丑，滄州饑，發倉粟振之。

三月庚午朔，董氈遣使來貢。辛未，詔給地葬畿內寄菆之喪，無所歸者官瘞之。庚辰，親試禮部進士。壬午，試特奏名進士及武舉。癸未，試諸科明法。賜董氈緡錢、銀帛、對衣、金帶等物。丙戌，詔雄州兩輸戶南徙者諭令復業。庚寅，疏汴、洛。

夏四月辛丑，幸金明池觀水嬉，宴射瓊林苑。甲辰，遼遣蕭晟等來賀同天節。丁巳，陳升之以檢校太尉依前同中書門下平章事、鎮江軍節度使、上柱國、秀國公致仕。己未，陳升之卒。癸亥，定正旦御殿儀。甲子，詔增審刑院詳議、詳斷官，罷刑部校法官。是月，南康軍甘露降，眉州生瑞竹。

五月丙子，順州蠻叛，峒兵討平之。庚辰，詔以濮安懿王三夫人並稱王夫人，祔濮園。辛巳，太子太師致仕趙概上所集《諫林》。甲申，元絳罷知亳州。乙酉，詔安南軍死事孤寡廩給之。戊子，御史中丞蔡確參知政事。

六月甲辰，廣西捕斬儂智春，執其妻子以獻。戊申，命蔡確參定編修《傳法寶錄》。癸丑，詔五路帥臣、副總管軍臣僚各舉任將領及大使臣者二人。甲寅，清汴成。辛酉，詔鎮寧軍節度使、魏國公宗懿追封舒王。是月，南康軍甘露降，忠州雨豆。

秋七月甲戌，張方平以太子少師致仕。戊寅，詳定朝會儀。己卯，命中書句考四方詔獄。庚辰，以淮康軍節度使宗暉同中書門下平章事。丁亥，詳定郊廟禮儀。是月，陳州芝草生，南賓縣雨豆，瓊州甘露降。

八月丙申朔，夏人寇綏德城，都監李浦敗之。辛丑，分涇原路兵為十一將。壬寅，復八作司為東、西兩司，各置監官，文臣一員、武臣二員。遣李清臣等賀遼主生辰、正旦。甲寅，詔：「增太學生舍為八十齋，齋三十人。外舍生二千人，內舍生三百人。月一私試，歲一公試，補內舍生。間歲一舍試，補上舍生。」以穎州為順昌軍節度。是月，曹州生瑞穀，河陽生芝草。

九月癸未，降順昌軍囚罪一等，徒以下釋之。甲申，西南龍蕃來貢。丁亥，大宴集英殿。己丑，進婕妤朱氏為昭容。壬辰，出《馬步射格鬥法》頒諸軍。甲午，西南羅蕃、方蕃來貢。

冬十月丙申，西南石蕃來貢。癸卯，置籍田令。詔立水居船戶，五戶至十戶為一甲。戊申，交址歸所掠民，詔以順州賜之。己酉，太皇太后疾，上不視事。庚戌，罷朝謁景靈宮，命輔臣禱於天地、宗廟、社稷。減天下囚死罪一等，流以下釋之。乙卯，太皇太后崩。戊午，詔易太皇太后園陵曰山陵。辛酉，以群臣七上表，始聽政。命王珪為山陵使。

十一月癸未，始御崇政殿。丁亥，雨土。十二月乙巳，御史中丞李定上《國子監敕式令》並《學令》凡百四十條。丙午，復置御史六察。庚申，遼遣蕭寧等來賀正旦。是月，全州芝草生，桂州甘露降。

本紀第十六

神宗三

三年春正月乙丑朔，以大行太皇太后在殯，不視朝。癸酉，升許州為穎昌府。丙子，降穎昌囚罪一等，徒以下釋之。戊寅，上太皇太后謚曰慈聖光獻。戊子，詔審刑院、刑部斷議官失入者，歲具數罰之。己丑，高麗國遣使來貢。白虹貫日。辛卯，於闐國大首領阿令顛顙溫等來貢。癸巳，白虹貫日。

二月丙午，以翰林學士章惇參知政事。丙辰，始御崇政殿視朝。丁巳，命輔臣禱雨。

三月乙丑，工部侍郎、同平章事吳充罷為觀文殿大學士、西太一宮使。癸酉，葬慈聖光獻皇后於永昭陵。丙子，南丹州入貢，以刺史印賜之。乙酉，祔慈聖光獻皇后神主於太廟。戊子，降兩京、河陽囚罪一等，民緣山陵役者，蠲其賦。己丑，以慈聖光獻皇后弟昭德軍節度使曹佾為司徒兼中書令，改護國軍節度使，餘親屬加恩有差。

夏四月乙未，觀文殿大學士吳充薨。丁酉，封宗暉為濮陽郡王，濮安懿王子孫皆進官一等。己亥，遼遣耶律永芳等來賀同天節。乙巳，以瀘州夷乞弟侵擾，詔邊將討之。戊申，乞弟寇戎州，兵官王宣等戰歿。甲寅，罷群牧行司，復置提舉買馬監牧司。乙卯，令御史分案諸路監司。庚申，詔御史臺六察以糾劾多寡為殿最，任滿取旨升黜。辛酉，增國子監歲賜錢六千緡。

五月乙丑，詔自今三伏內，五日一御前殿。辛巳，以穎昌進士劉堂上《制盜十策》，授徐州蕭縣尉。甲申，復命韓存寶經制瀘夷。詔改都大提舉導洛通汴司為都提舉汴河堤岸司。是月，青州臨朐、益都石化為面。

六月甲午，日有五色雲。戊戌，詔省宗室教授，存十三員。丙午，詔中書詳定官制。罷兵部勾當公事官。詔河北、河東、陜西路各選文武官一員提舉義勇保甲。壬子，詔罷中書門下省主判官，歸其事於中書。是月，安州、臨江軍產芝及連理麥。

秋七月庚午，河決澶州。甲戌，詔自今遇大禮罷上尊號。癸未，彗出太微垣。丙戌，避殿減膳，詔求直言。丁亥，罷群神從祀明堂。戊子，太白晝見。

八月乙巳，罷省、寺、監官領空名者。癸丑，遣王存等賀遼主生辰、正旦。戊午，彗不見。九月壬戌，增宣祖定州東安墳地二十頃及守園戶。丙寅，御殿復膳。乙亥，正官名。以開府儀同三司易中書令、侍中、同平章事，特進易左、右僕射，自是以下至承務郎易秘書省校書郎、正字、將作監主簿有差，檢校僕射以下及階散憲銜並罷，詳在《職官志》。辛巳，大饗明堂，以英宗配，赦天下。癸未，薛向、孫固並為樞密副使。乙酉，詔即景靈宮作十一殿，以時王禮祠祖宗。以王安石為特進，改封荊國公。丙戌，進封岐王顥為雍王，嘉王頵為曹王，並為司空。文彥博為太尉。封曹佾為濟陽郡王，宗旦為華陰郡王。馮京為樞密使。薛向罷知穎州。丁亥，以呂公著為樞密副使。閏九月乙卯，加文彥博河東、永興軍節度使，以富弼為司徒。

十一月己丑朔，日當食，雲陰不見。十二月甲辰，遼遣蕭偉等來賀正旦。

四年春正月乙未，命步軍都虞候林廣代韓存寶經制瀘夷。庚子，詔試進士加律義。辛亥，於闐來貢。馮京罷知河陽。孫固知樞密院，龍圖閣直學士韓縝同知樞密院事。

二月辛未，置秦州鑄錢監。己卯，分東南團結諸軍為十三將。

三月乙未，詔在京官毋舉闢執政有服親。癸卯，章惇罷知蔡州。甲辰，以翰林學士張璪參知政事。乙巳，命官閱九軍營陣法於京城南。戊申，大閱。丙辰，董氈遣使來貢。

夏四月癸亥，遼遣耶律祐等來賀同天節。御延和殿閱試保甲。己巳，詔罷南郊合祭天地，自今親祀北郊，如南郊儀，有故不行，則以上公攝事。壬申，慮囚。山陰縣主簿餘行之謀反，伏誅。乙酉，河決澶州小吳埽。

五月丁酉，詔河東路提點刑獄劉定專振被水民。戊申，封晉程嬰為成信侯，公孫杵臼為忠智侯，立廟於絳州。

六月戊午，河北諸郡蝗生。癸未，命提點開封府界諸縣公事楊景略、提舉開封府界常平等事王得臣督諸縣捕蝗。

秋七月己丑，太白晝見。庚寅，西邊守臣言夏人囚其主秉常，詔陜西、河東路討之。甲午，鄜延、涇原、環慶、熙河、麟府路各賜金銀帶、錦襖、銀器、鞍轡、象笏。甲辰，韓存寶坐逗留無功伏誅。丁未，大軍進攻米脂砦。己酉，詔曾鞏充史館修撰，專典史事。詔內外官司舉官悉罷。令大理卿崔台符同尚書吏部，審官東西、三班院議選格。

八月乙卯朔，罷中書堂選，悉歸有司。丙辰，詔蠲河北東路災傷州軍今年夏料役錢。辛酉，夏人寇臨川堡，詔董氈會兵伐之。以金州刺史燕達為武康軍節度使。己巳，復置滑州。丁丑，熙河經制李憲敗夏人於西市新城，獲酋首三人、首領二十餘人。庚辰，又襲破於女遮谷，斬獲甚眾。辛巳，司馬光、趙彥若上所修《百官公卿年表》十卷，《宗室世表》三卷。

九月乙酉，董氈遣使來貢，且言已遣首領洛施軍篤喬阿公等將兵三萬會擊夏國。李憲復蘭州古城。戊子，蘭州新順首領巴令謁等三族率所部兵攻夏人撒逋宗城，敗之。己亥，王珪上《國朝會要》。壬寅，閱河北保甲於崇政殿，官其優者三十六人。甲辰，祥定郊廟奉祀禮儀。丙午，詔諭夏主左右並嵬名部族諸部首領，並許自歸。戊申，太白犯斗。庚戌，夏兵救米脂砦，鄜延經略副使種諤率眾擊破之。辛亥，種諤又敗夏人於無定川。

十月丁巳，米脂砦降。己未，拂菻國來貢。庚申，熙河兵至女遮谷，與夏人遇，戰敗之。乙丑，涇原兵至磨哆隘，遇夏人，與其統軍梁大王戰，敗之，追奔二十里，斬大首領沒囉臥沙、監軍使梁格鬼等十五級，獲首領統軍侄訖多埋等二十二人。己巳，入銀州。庚午，環慶行營經略使高遵裕復清遠軍。種諤遣曲珍等領兵通黑水安定堡，路遇夏人，與戰，破之，斬獲甚眾。癸酉，復韋州。乙亥，李憲敗夏人於屈吳山。丁丑，曲珍與夏人戰於蒲桃山，敗之。戊寅，種諤入夏州。詔諸將存撫降人。辛巳，史館修撰曾鞏乞收採名臣高士事跡遺文，詔從之。涇原節制王中正入宥州。

十一月癸未朔，日有食之。丁亥，諸軍合攻靈州，種諤敗夏人於黑水。己丑，李憲敗夏人於囉逋川。辛卯，種諤降橫河平人戶，破石堡城，斬獲甚眾。辛丑，師還。癸卯，種諤至夏州索家平，兵眾三萬人，以無食而潰。丙午，高遵裕以師還，夏人來追，遂潰。十二月辛未，林廣破乞弟於納江。乙亥，慈聖光獻皇后禫祭，宰臣王珪等上表請聽樂，不許，自是五表，乃從之。戊寅，遼遣蕭福全等來賀正旦。

五年春正月癸未朔，不受朝。丙申，御宣德門觀燈。己亥，白虹貫日。庚子，責授高遵裕郢州團練副使、本州安置。乙巳，作新渾儀、浮漏。辛亥，詔再議西討，以熙河經制李憲為涇原、熙河蘭會安撫制置使，李浩權安撫副使。

二月癸丑朔，頒三省、樞密、六曹條制。詔鄜延軍士病不能歸者，賜其家絹十匹。丙辰，以乞弟平，班師。辛酉，詔：董氈首領結鄰死，其朝辭物給其子董訥支藺氈，增賜絹百匹。癸亥，華陰郡王宗旦薨。丁卯，封武昌軍節度觀察留後宗惠為江夏郡王。癸酉，以出師，赦梓州路，減囚罪一等，民緣軍事役者蠲其賦。封董氈為武威郡王。丙子，渤泥來貢。

三月壬辰，親策進士。甲午，策武舉。己亥，以日當食，避殿減膳，赦天下，降死罪一等，流以下原之。詔杭州歲修吳越王墳廟。壬寅，鄜延路副總管曲珍敗夏人於金湯。乙巳，賜進士、諸科出身千四百二十八人。丙午，雨土。

夏四月壬子朔，日食不見。甲寅，御殿復膳。丁巳，遼遣耶律永端等來賀同天節。己未，沉括奏遣曲珍將兵綏德城，應援討葭蘆寨左右見聚羌落，詔從之。乙丑，以直龍圖閣徐禧知制誥、權御史中丞。癸酉，官制成。以王珪為尚書左僕射兼門下侍郎，蔡確為尚書右僕射兼中書侍郎。甲戌，太中大夫章惇為門下侍郎，張璪為中書侍郎，翰林學士薄宗孟為尚書左丞，翰林學士王安禮為尚書右丞。錄唐段秀實後，復其家。丁丑，同知樞密院呂公著罷知定州。

五月辛已朔，行官制。丁亥，賞蠻將士有差。癸巳，豐州卒張世矩等作亂，伏誅。其黨王安以母老，詔特原之。作尚書省。戊戌，詔兩省官人舉可任御史者各二人。甲辰，遣給事中徐禧治鄜延邊事。

六月辛亥朔，環慶經略司遣將與夏人戰，破之，斬其統軍嵬名妹精嵬、副統軍訛勃遇。甲寅，王珪上《兩朝史》。戊午，詔修《兩朝寶訓》。詔以成都路供給瀘州邊事，曲赦，免二稅。甲子，改翰林醫官院為醫官局。壬申，交址獻馴犀二。癸酉，豫章郡王宗諤薨。戊寅，曲珍等敗夏人於明堂川。作天源河。秋七月辛巳，廣西經略司言知宜州王奇與賊戰，敗績。壬午，詔罷大理寺官赴中書省讞案。戊子，詔御史中丞舒但舉任言事或察官十人。辛卯，詔尚書考功員外郎蔡京編手詔。庚子，以蔡京為起居郎，仍同詳定官制。丁未，垂拱殿宴修史官。己酉，始建雩壇，祀上帝，以太宗配。

八月庚戌朔，封御侍武氏為才人。壬子，進封均國公傭為延安郡王。以昭容朱氏為賢妃。庚申，帝有疾。詔歲以四孟月朝獻景靈宮。辛未，遣韓忠彥等賀遼主生辰、正旦。鳳州團練使種諤以行軍迂道，降授文州刺史。壬申，詔罷增減幕職、州縣官奉。甲戌，城永樂。戊寅，河決原武。

九月丁亥，夏人三十萬眾寇永樂，曲珍戰不利，裨將寇偉等死之，夏人遂圍城。己丑，帝以疾愈，降京畿囚罪一等，徒以下釋之。壬辰，遣使行視畿縣民被水患者。乙未，詔張世矩等將兵救永樂砦。戊戌，永樂陷，給事中徐禧、內侍李舜舉、陜西轉運判官李稷死之。己亥，詔客省、引進、四方館、東西上閣門各置使、副等職。庚子，安化蠻寇宜州，知州王奇死之，詔贈忠州防禦使。辛丑，賞董氈將士有差。癸卯，滑州河水溢。

冬十月辛亥，洛口、廣武大河溢。甲寅，知延州沉括以措置乖方，責授均州團練副使、隨州安置；鄜延路副都總管曲珍以城陷敗走，降授皇城使。丙辰，修定景靈宮儀。乙丑，詔贈永樂死事臣徐禧金紫光祿大夫、吏部尚書，李舜舉昭化軍節度使，並賜謚忠愍，李稷朝奉大夫、工部侍郎，入內高品張禹勤皇城使，各推恩賜贈有差。癸酉，貶知太原府、資政殿大學士呂惠卿知單州。

十一月戊寅朔，罷御史察諸路。壬午，景靈宮成，告遷祖宗神御。癸未，初行酌獻禮。乙酉，以奉安神御赦天下，官與享大臣子若孫一人。庚寅，紫宸殿宴侍祠官。十二月丁巳，新樂成。以賢妃周氏為德妃。辛酉，塞原武決河。丙寅，休日御延和殿，引進對官十人。辛未，西南龍蕃來貢。壬申，遼遣耶律儀等來賀正旦。丙子，錄永樂死事將皇城使寇偉等十三人及東上閣門副使景思誼等九十人，贈賜有差。

六年春正月丁丑朔，御大慶殿受朝，始用新樂。儀鸞司徹幕屋壞，毀玉輅。甲申，白虹貫日。丁亥，朝獻景靈宮。己丑，層檀入貢。庚寅，御宣德門觀燈。癸巳，詔御史六察罷上下半年更易法。乙未，詔修周、漢以來陵廟。乙巳，御崇政殿閱武士。丙午，封楚三閭大夫屈平為忠潔侯。

二月丁未，夏人數十萬眾攻蘭州，鈐轄王文鬱率死士七百餘人擊走之。丙辰，以夏人犯蘭州，貶熙河經略使李憲為經略安撫都總管，以王文鬱為西上閣門使、知蘭州，副使李浩為四方館使。甲子，詔供備庫使高遵治、西京左藏庫副使張壽各降一官。

三月辛卯，夏人寇蘭州，副總管李浩以衛城有功，復隴州團練使。乙未，休日御延和殿，引進對官八人。丙申，河東將薛義敗夏人於葭蘆西嶺。戊戌，以檢校太尉、上柱國、太原郡開國公王拱辰為武安軍節度使。麟、府州將郭忠詔等敗夏人於乜離抑部，詔行賞有差。己亥，河東將高永翼敗夏人於真卿流部。

夏四月己酉，朝獻景靈宮。辛亥，遼遣蕭固等來賀同天節。甲子，禮部郎中林希上《兩朝寶訓》。李浩敗夏人於巴義溪。辛未，雨土。壬申，御邇英閣，蔡卞進講《周禮》。

五月丙子朔，於闐入貢。甲申，以時暑，趣決開封、大理獄。庚寅，以旱，慮囚。甲午，夏人寇蘭州，右侍禁韋定死之。癸卯，詔賜資州孝子支漸粟帛。是月，夏人寇麟州，知州訾虎敗之。六月乙巳朔，詔御史臺六察各置御史一員。癸丑，詔御史中丞、兩省官各舉可任言事或監察御史五人。

閏月乙亥朔，夏主秉常請修貢，許之。戊寅，詔陜西、河東毋輒出兵。丙戌，詔內外文武各舉應武舉一人。汴水溢。丙申，太師、守司徒、韓國公富弼薨，謚文忠。

秋七月乙卯，祔孝惠、孝章、淑德、章懷皇后於廟。丙辰，以四后祔廟，降京畿囚罪一等，流以下原之。孫固罷知河陽。以同知樞密院韓縝知樞密院，戶部尚書安燾同知樞密院。戊午，朝獻景靈宮。

八月丙子，賜升祔陪祠官宴於尚書省。己卯，太白晝見。乙酉，遣蔡京等賀遼主生辰、正旦。辛卯，蒲宗孟罷，王安禮為尚書左丞，吏部尚書李清臣為尚書右丞。

九月癸卯朔，日有食之。

冬十月癸酉朔，秉常遣使上表，請復修職貢，乞還舊疆。戊子，封孟軻為鄒國公。癸巳，會稽郡王世清薨。庚子，尚書省成。辛丑，封馬援為忠顯王。

十二月癸卯，加上仁宗謚曰體天法道極功全德神文聖武睿哲明孝皇帝，英宗曰體乾應歷隆功盛德憲文肅武睿神宣孝皇帝。甲辰，朝獻景靈宮。乙巳，朝享太廟。丙午，祀昊天上帝於圜丘，赦天下。甲寅，文彥博以太師致仕。乙卯，以觀文殿大學士韓絳為建雄軍節度使。庚申，幸尚書省，官執政五服內未仕者一人，進尚書以下官一等。

七年春正月丙午，封洺州防禦使世準為安定郡王。癸丑，夏人寇蘭州，李憲等擊走之。甲寅，以賢妃朱氏為德妃。

二月甲戌，太師文彥博入覲，置酒垂拱殿。癸未，進封濮陽郡王宗暉為嗣濮王，封宗晟為高密郡王，宗綽為建安郡王，宗隱為安康郡王，宗瑗為漢東郡王，宗愈為華原郡王。

三月辛丑，賜文彥博宴於瓊林苑，帝制詩以賜之。庚申，御崇政殿大閱。壬戌，詔賜鬼章寫經紙，還其所獻馬。癸亥，白虹貫日。

夏四月辛未，大食國來貢。乙亥，遼遣蕭浹等來賀同天節。丁丑，賜饒州童子朱天錫五經出身。丙戌，景靈宮天元殿門生芝草六本。壬辰，朝獻景靈宮。癸巳，夏人寇延州安塞堡，將官呂真敗之。

五月壬子，慮囚，降死罪一等，杖以下釋之。辛酉，白虹貫日。壬戌，以孟軻配食文宣王，封荀況、楊雄、韓愈為伯，並從祀。詔諸路帥臣、監司等舉大使臣為將領。

六月丙子，夏人寇德順軍，巡檢王友死之。辛卯，江夏郡王宗惠薨。

秋七月甲辰，伊、洛溢，河決元城。丙午，遣使振恤，賜溺死者家錢。壬子，朝獻景靈宮。甲寅，王安禮罷。

八月庚午，詔王光祖遣人招諭乞弟，許出降免罪補官。是歲，乞弟死。辛巳，遣陳睦等賀遼主生辰、正旦。

九月壬寅，西南龍蕃來貢。乙巳，三佛齊來貢。乙丑，夏人圍定西城，熙河將秦貴敗之。

冬十月乙亥，夏人寇熙河。庚辰，饒州童子朱天申對於睿思殿，賜五經出身。辛巳，朝獻景靈宮。戊子，詔分畫交址界，以六縣二峒賜之。乙未，夏人寇靜邊砦，涇原將彭孫敗之。

十一月丁酉朔，寇清邊砦，隊將白玉、李貴死之。甲辰，夏國主秉常遣使來貢。乙卯，太白晝見。十二月戊辰，端明殿學士司馬光上《資治通鑑》，以光為資政殿學士，降詔獎諭。庚寅，詔門下、中書外省官同舉言事御史。辛卯，遼遣耶律襄等來賀正旦。是歲，河東饑。河北水，壞洺州廬舍，蠲其稅。

八年春正月戊戌，帝不豫。甲辰，赦天下。乙巳，使輔臣代禱景靈宮。乙卯，分遣群臣禱於天地、宗廟、社稷。

二月辛巳，開寶寺貢院火。丁亥，命禮部鎖試別所。癸巳，上疾甚，遷御福寧殿，三省、樞密院入見，請立皇太子及請皇太后權同聽政，許之。

三月甲午朔，立延安郡王傭為皇太子，賜名煦，皇太后權同處分軍國事。乙未，赦天下，遣官告於天地、宗廟、社稷、諸陵。丁酉，皇太后命吏部尚書曾孝寬為冊立皇太子禮儀使。戊戌，上崩於福寧殿，年三十有八。皇太子即皇帝位，尊皇太后為太皇太后，皇后為皇太后，德妃朱氏為皇太妃。太皇太后權同處分軍國事。

九月己亥，上大行皇帝謚曰英文烈武聖孝皇帝，廟號神宗。

十月乙酉，葬於永裕陵。

贊曰：帝天性孝友，其入事兩宮，必侍立終日，雖寒暑不變。嘗與岐、嘉二王讀書東宮，侍講王陶講諭經史，輒相率拜之，由是中外翕然稱賢。其即位也，小心謙抑，敬畏輔相，求直言，察民隱，恤孤獨，養耆老，振匱乏。不治宮室，不事游幸，歷精圖治，將大有為。未幾，王安石入相。安石為人，悻悻自信，知祖宗志吞幽薊、靈武，而數敗兵，帝奮然將雪數世之恥，未有所當，遂以偏見曲學起而乘之。青苗、保甲、均輸、市易、水利之法既立，而天下洶洶騷動，慟哭流涕者接踵而至。帝終不覺悟，方斷然廢逐元老，擯斥諫士，行之不疑。卒致祖宗之良法美意，變壞幾盡。自是邪佞日進，人心日離，禍亂日起。惜哉！