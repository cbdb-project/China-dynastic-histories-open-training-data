田汝成，字叔禾，錢塘人。嘉靖五年進士。授南京刑部主事，尋召改禮部。十年十二月上言：「陛下以青宮久虛，祈天建醮，復普放生之仁，凡羈蹄金殺羽禁在上林者，咸獲縱釋。顧使囹圄之徒久纏徽纆，衣冠之侶流竄窮荒，父子長離，魂魄永喪，此獨非陛下之赤子乎！望大廣皇仁，悉加寬宥。」忤旨，切責，停俸二月。屢遷祠祭郎中，廣東僉事，謫知滁州。復擢貴州僉事，改廣西右參議，分守右江。龍州土酋趙楷、憑祥州土酋李寰皆弒主自立，與副使翁萬達密討誅之。努灘賊侯公丁為亂，斷藤峽群賊與相應。汝成復偕萬達設策誘擒公丁，而進兵討峽賊，大破之，又與萬達建善後七事，一方遂靖，有銀幣之賜。遷福建提學副使。歲當大比，預定諸生甲乙。比榜發，一如所定。

汝成博學工古文，尤善敘述。歷官西南，諳曉先朝遺事，撰《炎徼紀聞》。歸田後，般桓湖山，窮浙西諸名勝，撰《西湖游覽志》，並見稱於時。他所論著甚多，時推其博洽。子藝蘅，字子萟。十歲從父過采石，賦詩有警句。性放誕不羈，嗜酒任俠。以歲貢生為徽州訓導，罷歸。作詩有才調，為人所稱。
