聶士成，字功亭，安徽合肥人。初從袁甲三軍討捻，補把總。同治初，改隸淮軍，從劉銘傳分援江、浙、閩、皖，累遷至副將。東捻敗，賜號力勇巴圖魯，擢總兵。西捻平，晉提督。光緒十年，法人據基隆，率師渡臺灣，屢戰卻敵。還北洋，統慶軍駐旅順。十七年，海軍大閱禮成，晉頭品秩。調統蘆臺淮、練諸軍，擊熱河朝陽教匪，擒斬其酋楊悅春，賞黃馬褂，易勇號曰巴圖隆阿。明年，授山西太原鎮總兵，仍留蘆臺治軍。請單騎巡邊，歷東三省俄羅斯東境、朝鮮八道，圖其山川厄塞，著東游紀程。

逾歲，日韓亂起，隨提督葉志超軍牙山。聞高升兵艦毀，語志超曰：「海道梗，牙山不可守。公州背山面江，勢便利。」從之。士成乃先諸軍發，次成歡，遇伏，迷失道，吏士無人色。士成見二鶴立岡阜，語眾曰：「彼處無隱兵也！」遂出險，往就志超。志超已棄公州行，追及之。士成議趨平壤合大軍，而鴻章檄令內渡，以故平壤陷，得免議。志超逮問，宋慶接統諸軍，遣士成守虎山。未幾，銘軍潰，諸軍皆走，士成猶悉力以御。日軍大集，力不支，退扼大高嶺。是時遼西危棘，士成請奇兵出敵後截其運道，諸帥不從，乃自率師偪雪裡站而陣。除夕，置酒飲將士，預設伏以待，日軍果來襲，大敗之分水嶺，斬日將富剛三造。優詔褒勉，授直隸提督。

和議成，還駐蘆臺。北洋創立武衛軍，改所部三十營為前軍，與宋慶、董福祥、袁世凱並為統帥。慶、福祥用舊法訓練，世凱軍仿日式，士成軍則半仿德式，是為武衛四軍。

二十六年，拳匪亂，戕總兵楊福同，命士成相機剿辦。匪焚黃村、廊坊鐵軌，士成阻止之，弗應，擊殺數十人。其黨大恨，訴諸朝，朝旨訶責士成。時匪麕集天津可二萬，遇武衛軍輒詬辱，士成檢勒部下毋妄動。榮祿慮激變，馳書慰解之，士成覆書曰：「匪害民，必至害國！身為提督，境有匪不能剿，如職何？」乃鬱鬱駐楊村觀變。會英、法諸國聯軍至，士成三分其軍，一護鐵路，一留蘆臺，而自率兵守天津。連奪陳家溝、跑馬廠、八里臺，徑攻紫竹林，喋血八晝夜，敵來益眾，燃毒煙砲，我軍稍卻。士成立橋上手刃退卒，顧諸將曰：「此吾致命之所也，逾此一步非夫矣！」遂殞於陣，腸胃洞流。詔賜恤。閱二載，以世凱言，贈太子少保，謚忠節，建專祠。
