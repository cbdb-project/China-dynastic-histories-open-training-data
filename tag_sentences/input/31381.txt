崔胤，字垂休，宰相慎由子也。擢進士第，累遷中書舍人、御史中丞。喜陰計，附離權強，其外自處若簡重，而中險譎可畏。崔昭緯屢薦之，由戶部侍郎同中書門下平章事。方王珙兄弟爭河中，以胤為節度使，不得赴，半歲，復以中書侍郎留輔政。及昭緯以罪誅，罷為武安節度使。陸扆當國，時王室不競，南、北司各樹黨結籓鎮，內相凌脅。胤素厚朱全忠，委心結之。全忠為言胤有功，不宜處外，故還相而逐扆。

光化初，昭宗至自華，務安反側，而胤陰為全忠地，俾擅兵四討。帝醜其行，罷為吏部尚書，復倚扆以相。會清海無帥，因拜胤清海節度使。始，昭緯死，皆王摶等白發其奸，胤坐是賜罷，內銜憾。既與摶同宰相，胤議悉去中官，摶不助，請徐圖之。及是不欲外除，即漏其語於全忠，令露劾摶交敕使共危國，罪當誅。胤次湖南，召還守司空、門下侍郎、平章事，兼領度支、鹽鐵、戶部使，而賜摶死，並誅中尉宋道弼、景務修，繇是權震天下，雖宦官亦累息。至是，四拜宰相，世謂「崔四入」。

劉季述幽帝東內，奉德王監國，畏全忠強，雖深怨胤，不敢殺，止罷政事。胤趣全忠以師西，問所以幽帝狀。全忠乃使張存敬攻河中，掠晉、絳。神策軍大將孫德昭常忿閹尹廢辱天子，胤令判官石戩與游，乘間伺察。德昭飲酣必泣，胤揣得其情，乃使戩說曰：「自季述廢天子，天下之人未嘗忘，武夫義臣搏手憤惋。今謀反者特季述、仲先耳，它人劫於威，無與也。君能乘此誅二豎，復天子，取功名乎？即不早計，將有無之者。」德昭感寤，乃告以胤謀。德昭許諾，胤斬帶為誓。俄而季述、仲先誅，以功進司徒，不就，復輔政，並還使領。帝德之，延見或不名，以字呼之，寵遇無比。

天復元年，全忠已取河中，進逼同、華。中尉韓全誨以胤與全忠善，恐導之翦除君側，乃白罷政事，未及免，倉卒挾帝幸鳳翔。胤怨帝見廢，不肯從，召全忠以兵迎天子，令太子太師盧渥率群臣迎全忠。始，全忠至華，遣幕府裴鑄奏事。帝不得已，聽來朝。至是胤為之謀，乃以兵迫行在。帝下詔趣還鎮，因詔遣渥等俱西。全忠上表具言：「向書詔皆出宰相，乃今知非陛下意，為所詿誤。師業入關，請得與李茂貞約釋憾以迎乘輿。」茂貞劾奏：「胤畜死士，用度支使榷利，令親信陳班與京兆府募兵保所居坊。天子出次，遣使者五輩往召，安臥不動，一奉表陳謝。」時帝見全忠表，亦大恚，因下詔顯責之，以工部尚書罷知政事，胤出居華州。

初，天復後宦官尤屈事胤，事無不咨。每議政禁中，至繼以燭，請盡誅中官，以宮人掌內司事。韓全誨等密知之，共於帝前求哀。乃詔胤後當密封，無口陳。中官益恐，滋欲得其謀，乃求知書美人宗柔等內左右以刺陰事。胤計稍露，宦者或相泣無憀，不自安，劫幸之謀固矣。

居華時，為全忠數畫丑計。全忠引兵還屯河中，胤迎謁渭橋，奉觴為全忠壽，自歌以箅酒。會茂貞殺全誨等，與全忠約和。帝急召之，墨詔者四、硃札三，皆辭疾。及帝出鳳翔，幸全忠軍，乃迎謁於道，復拜平章事，進位司徒，兼判六軍諸衛事，詔徙家舍右軍，賜帷帳器用十車。胤遂奏：「高祖、太宗無內侍典軍，天寶後宦人浸盛，德宗分羽林衛為左右神策軍，令宦者主之，以二千人為率。其後參掌機密，至內務百司悉歸中人，共相彌縫為不法，朝廷微弱，禍始於此。請罷左右神策、內諸司使、諸道監軍。」於是中外宦官悉誅，天子傳導詔命，只用宮人寵顏等。

帝之在鳳翔，以廬光啟、蘇檢為相，胤皆逐殺之，分斥從幸近臣陸扆等三十餘人，惟裴贄孤立可制，留與偕秉政。帝動靜一決於胤，無敢言者。胤議以皇子為元帥，全忠副之，示褒崇其功。全忠內利輝王沖幼，故胤藉以請。帝曰：「濮王長，若何？」還禁中，召翰林學士韓偓以謀。偓陰佐胤，卒不能卻。全忠還東，到長樂，群臣班辭，胤獨至霸橋置酒，乙夜乃還。帝即召問：「全忠安否？」與飲，命宮人為舞劍曲，戊夜乃出，賜二宮人，固讓乃許。是時天子孤危，威令盡去，胤之劫持類如此。進侍中、魏國公。

自鳳翔還，揣全忠將篡奪，顧己宰相，恐一日及禍，欲握兵自固，謬謂全忠曰：「京師迫茂貞，不可無備，須募軍以守。今左右龍武、羽林、神策，播幸之餘，無見兵。請軍置四步將，將二百五十人；一騎將，將百人。使番休遞侍。」以京兆尹鄭元規為六軍諸衛副使，陳班為威遠軍使，募卒於市。全忠知其意，陽相然許。胤乃毀浮圖，取銅鐵為兵仗。全忠陰令汴人數百應募，以其子友倫入宿衛。會為球戲，墜馬死，全忠疑胤陰計，大怒。時傳胤將挾帝幸荊、襄，而全忠方謀脅乘輿都洛，懼其異議，密表胤專權亂國，請誅之。即罷為太子少傅。全忠令其子友諒以兵圍開化坊第，殺胤，汴士皆突出，市人爭投瓦礫擊其尸，年五十一，元規、陳班等皆死，實天復四年正月。

胤罷凡三日死，死十日，全忠脅帝遷洛，發長安居人悉東，徹屋木自渭循河下。老幼系路，啼號不絕，皆大罵曰：「國賊崔胤導全忠賣社稷，使我及此！」先是，全忠雖據河南，顧強諸侯相持，未敢決移國。及胤間內隙，與相結，得梯其禍，取朝權以成強大，終亡天下，胤身屠宗滅。世言慎由晚無子，遇異浮屠，以術求，乃生胤，字緇郎。及為相，其季父安潛唶曰：「吾父兄刻苦以持門戶，終為緇郎壞之！」
