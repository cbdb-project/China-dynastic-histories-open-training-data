韓絳，字子華。舉進士甲科，通判陳州。直集賢院，為開封府推官。有男子冷青，妄稱其母頃在掖庭得幸，有娠而出生己，府以為狂，奏流汝州。絳言，留之在外將惑眾。追責窮治，蓋其母嘗執役宮禁，嫁民冷緒，生一女，乃生青，遂論棄市。

歷戶部判官。江南飢，為體量安撫使，行便民事數十條；宣州守廖詢貪暴不法，下吏寘諸理，民大悅。使還，同修起居注，擢右正言。仁宗謂絳曰：「用卿出自朕，卿凡論事，不宜過激，當存朝廷大體，要令可行，毋使朕為不聽諫者。」

入內都都知王守忠兼判內侍省，絳言：「判名太重，且國朝以來，未有兼判兩省者。」詔自今勿復除。道士趙清貺出入宰相龐籍家，以賂敗，開封杖流之，道死。絳言籍諷府殺之，籍與尹俱謫去。未幾復進，絳力爭不得，遂解言職。明年，知制誥，乞守河陽，召判流內銓。河決商胡，用李仲昌議，開六塔河而患滋甚，命絳安撫河北。時宰主仲昌，人莫敢異。絳劾其蠹國害民，罪不可貸，仲昌遂竄嶺表。遷龍圖閣直學士、知瀛州。歐陽修率同列言：「絳宜在朝廷，瀛非所處也。」留知諫院，糾察在京刑獄。為翰林學士、御史中丞。

帝禱茅山求嗣，絳草祝辭，因勸帝汰出宮人，及限內臣養子，以重絕人之世，皆從之。掖庭劉氏通請謁為奸，絳以告帝，帝曰：「非卿言，朕無由知。」不數日，出劉氏及他不謹者。真定守呂溱犯法，從官通章請貰之，絳曰：「法行當自貴者始，更相請援，則公道廢矣。」並劾諸請者，溱遂絀。富弼用張茂實掌禁兵，絳言：「人謂茂實為先帝子，豈宜用典宿衛？」不報，闔門待罪，自言不敢復稱御史中丞。詔召之，及出，不秉笏穿朝堂，諫官論之，罷知蔡州。

數月，以翰林侍讀學士知慶州。熟羌據堡為亂，即日討平之。加端明殿學士、知成都府。張詠鎮蜀日，春糶米，秋糶鹽，官給券以惠貧弱，歷歲久，權歸豪右；中人奉使至蜀，使酒吏主貿易，因附益以取悅，絳悉奏罷之。召知開封府，為三司使。請以川、陝職田穀輸常平倉，而隨其事任道里差次給直。帝嘆曰：「眾方姑息，卿獨不能徇時邪！」即行之。內諸司吏數干恩澤，絳輒執不可。為帝言：「身犯眾怒，懼有飛語。」帝曰：「朕在藩邸日，頗聞有司以國事為人情。卿所守固善，何憚於讒？」

神宗立，韓琦薦絳有公輔器，拜樞密副使。始請建審官西院，掌武臣升朝者，以息吏奸。神宗嘗問天下遺利，絳請盡地力。因言差役之弊，願更定其法，役議自此始矣。代陳升之同制置三司條例，王安石每奏事，必曰：「臣見安石所陳非一，皆至當可用，陛下宜省察。」安石恃以為助。

熙寧三年，參知政事。夏人犯塞，絳請行邊，安石亦請往。絳曰：「朝廷方賴安石，臣宜行。」乃以為陝西宣撫使。既又兼河東，幾事不可待報者，聽便宜施行，授以空名告敕，得自除吏。十二月，即軍中拜同中書門下平章事、昭文館大學士，開幕府於延安。絳素不習兵事，注措乖方，選蕃兵為七軍，用知青澗城种諤策，欲取橫山，令諸將聽命於諤，厚賞犒蕃兵，眾皆怨望；又奪騎兵馬以與之，有抱馬首以泣者。既城囉兀，又冒雪築撫寧堡，調發騷然。已而二城陷，趣諸道兵出援，慶卒遂作亂。議者罪絳，罷知鄧州。明年，以觀文殿學士徙許州，進大學士，徙大名府。七年，復代王安石相。既顓處中書，事多稽留不決，且數與呂惠卿爭論，乃密請帝再用安石。安石至，頗與絳異。有劉佐者，坐法免，安石欲抆拭用佐，絳不可。議帝前未決，即再拜求去。帝驚曰：「此小事，何必爾？」對曰：「小事尚不伸，況大事乎！」帝為逐佐。未幾，絳亦出知許州。

元豐元年，拜建雄軍節度使、知定州。入為西太一宮使。六年，知河南府。夏，大雨，伊、洛間民被溺者十五六。絳發廩振恤，環城築堤，數月，水復至，民賴以免。哲宗立，更鎮江軍節度使、開府儀同三司，封康國公，為北京留守。河決小吳，都水議傍魏城鑿渠東趨金堤，役甚棘。絳言：「功必不成，徒耗費國力，而使魏人流徙，非計也。」三奏，訖罷之。元祐二年，請老，以司空、檢校太尉致仕。明年，卒，年七十七。贈太傅，諡曰「獻肅」。

絳臨事果敢，不為後慮。好延接士大夫，數薦司馬光可用，終以黨王安石復得政，是以清議少之。
