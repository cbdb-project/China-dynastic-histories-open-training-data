恩銘，字新甫，於庫里氏，滿洲鑲白旗人，錦州駐防。以舉人納貲為知縣，累官至知府。光緒十一年，權知兗州，晉道員。二十一年，改官山西。二十六年，署按察使。拳匪擾晉，恩銘請巡撫毓賢陰護送教士出境，弗聽。兩宮西幸，毓賢率師赴固關，恩銘兼攝撫、藩事。車駕至太原，召見，奏對，聲淚俱下。補歸綏道。先是口外七廳殺教士四十餘、教民二千餘，待撫者眾且亟，到官後，即發帑金倉粟濟之。會聯軍至大同，民駭走。復令教士諷喻，並與執爭，乃引兵去。

二十八年，調直隸口北道。時經拳亂後，十三廳、州、縣教民洶洶圖報復，宣化華教士且強逼民入教，恩銘患之，與西教士反覆辨論，始允約束，民、教始安。遷浙江鹽運使。二十九年，調兩淮，晉江蘇按察使。辦鹽務如故，杜私販，恤煎丁，歲增國課三十萬。時論欲請改場垣為公司，並創煤煎輪運議，恩銘力陳其弊，事乃寢。授布政使，錄山西協餉功，晉頭品服。三十二年，署安徽巡撫，修廣濟圩，賑皖北水菑，民德之。紅蓮會匪自贛入，毀建德教堂，同時楚民寄居霍山者，亦與教堂啟釁，匪黨乘之，勢漸熾。恩銘分軍援剿，並劾有司之釀禍者，地方以靖。

是時廷議行新政，銳意興警察，於是承上指，整頓巡警學堂。適王之春薦道員徐錫麟才，遂畀以會辦。復念政劇財匱，援例清丈緣江洲地，按年收科，墾牧與樹藝並舉。朝旨又以民刑事訴訟法參用東、西律，下其議督撫。恩銘慮皖北民悍，為擇其不便者六事具以報。明年夏，巡警學生卒業，恩銘詣校試驗，錫麟乘間以槍擊之，被重創。知縣陸永頤銳身救護，先殞。錫麟令經歷顧松閉校門，不從，亦斃之。從者負恩銘還署，遂卒。事聞，贈太子少保，謚忠愍，予皖省建祠，賞騎都尉兼一雲騎尉世職，子咸麟襲。恩銘既死，錫麟亦被獲。
