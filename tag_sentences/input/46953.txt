張覺，平州義豐人也。在遼國第進士，為遼興軍節度副使。鎮民殺其節度使蕭諦里，覺拊定亂者，州人推領州事。燕王淳死，覺知遼必亡，籍丁壯五萬人，馬千匹，練兵為備。蕭后遣時立愛來知州，拒弗納。

金人入燕，訪覺情狀於遼故臣康公弼，公弼言彼何能為，當示以不疑，乃以為臨海軍節度使，任知平州。遼相左企弓等將歸東，粘罕欲先遣兵擒覺，公弼曰：「如此是趣之叛也，我請使焉而觀之。」遂往見覺。覺曰：「契丹八路皆陷，今獨平州存，敢有異志？所以未釋甲者，防蕭幹耳。」厚賂公弼使還。公弼道其語，粘罕信之，升平州為南京，加覺同中書門下平章事。企弓、公弼與曹勇義、虞仲文皆東遷。

時燕民盡徙，流離道路。或詣覺訴：「公弼、企弓等不能守燕，致吾民如是。能免我者，非公而誰？」覺召僚屬議，皆曰：「近聞天祚復振於松漠，金人所以急趨山西者，畏契丹議其後也。公能仗大義，迎故主以圖興復，責企弓等之罪而殺之，縱燕人歸燕，南朝宜無不納。儻金人西來，內用營、平之兵，外藉南朝之援，何所懼乎？」覺又訪于翰林學士李石，亦以為然。乃殺企弓等四人，復稱保大三年，繪天祚像於廳事，每事告而後行。呼父老諭曰：「女真，仇也，豈可從？」指其像曰：「此非汝主乎，豈可背？當相約以死，必不得已則歸中國。」燕人尚義，皆景從。於是悉遣徙民歸。

石更名安弼，偕故三司使高黨往燕山說王安中曰：「平州自古形勝之區，地方數百里，帶甲十餘萬，覺文武全才，若為我用，必能屏翰王室。苟為不然，彼西迎天祚，北通蕭幹，將為吾肘腋患矣。」安中深然之，具奏於朝，願以身任其責，令安弼、黨詣京師。徽宗以手劄付詹度曰：「本朝與金國通好，信誓甚重，豈當首違？金人昨所以不即討覺者，以兵在關中而覺抗榆關故也。今既已東去，他日西來，則覺蕞爾數城，恐未易當。為今之計，姑當密示羈縻足矣。」而度數誘致之，諷令內附。

宣和五年六月，覺遣書至安撫司云：「金虜恃虎狼之強，驅徙燕京富家巨室，止留空城以塞盟誓，緬想大朝，亦非得已。遺民假道當管，冤痛之聲，盈于衢路。州人不忍，僉謂宜抗賊命，以存生靈，使復父母之邦，且為大朝守禦之備，已盡遣其人過界，謹令掌書記張鈞、參謀軍事張敦固詣安撫司聽命。」

金人聞覺叛，遣闍母國王將三千騎來討，覺帥兵迎拒之于營州，闍母以兵少，不交鋒而退，大書於門，有「今冬復來」之語。覺遂妄以大捷聞，朝廷建平州為泰寧軍，拜覺節度使，以安弼、黨、鈞、敦固皆為徽猷閣待制，宣撫司犒以銀絹數萬。詔命至，覺喜，遠出迎。金人諜知，舉兵來，覺不得返，同其弟挾所被詔敕奔燕。母妻先寓營州，為金人所得，弟聞之，亟往降，獻其詔敕。金人圍平州，覺之從弟及侄固守，金人以納叛為責，且求餉糧，凡攻擊數月，州民數千潰圍走，莫肯降。

金人既平二州，始來索覺，王安中諱之。索愈急，乃斬一人貌類者去。金人曰：「此非覺也。覺匿于王宣撫甲仗庫，若不與我，我自以兵取之。」安中不得已，引覺出，數其過，使行刑，覺語殊不遜。既死，函首送之，燕之降將及常勝軍皆泣下，郭藥師曰：「若來索藥師，當奈何？」自是解體，金人終用是啟釁云。