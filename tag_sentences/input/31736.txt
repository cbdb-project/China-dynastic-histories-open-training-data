盧杞，字子良。父弈，見《忠義傳》。杞有口才，體陋甚，鬼貌藍色，不恥惡衣菲食，人未悟其不情，咸謂有祖風節。藉廕為清道率府兵曹參軍，僕固懷恩闢朔方府掌書記，病免。補鴻臚丞，出為忠州刺史。上謁節度府衛伯玉，伯玉不喜，乃謝歸。稍遷吏部郎中，為虢州刺史。奏言虢有官豕三千為民患。德宗曰：「徙之沙苑。」杞曰：「同州亦陛下百姓，臣謂食之便。」帝曰：「守虢而憂它州，宰相材也。」詔以豕賜貧民，遂有意柄任矣。俄召為御史中丞，論奏無不合。逾年遷大夫，不閱旬，擢門下侍郎、同中書門下平章事。

既得志，險賊浸露。賢者媢，能者忌，小忤己，不傅死地不止。將大樹威，脅眾市權為自固者。楊炎與杞俱輔政，炎鄙杞才下，不悅，未半歲，譖罷炎。時大理卿嚴郢與炎有隙，即擢郢御史大夫以自助，炎卒逐死。張鎰材裕忠懿，帝所倚愛，未有以間。會隴右用兵，杞乃見帝，偽請行，帝不可，即薦鎰守鳳翔。既又惡郢。時幽州硃滔與泚有違言，誣其軍司馬蔡廷玉間鬩，請殺之。俄而滔反，帝欲斥之以悅滔，下御史鄭詹按狀，貶柳州司戶參軍，敕吏護送。廷玉疑送滔所，因自沈於河。杞奏，恐泚疑為詔所殺，願下詹三司雜治，並劾大夫郢。初，詹善張鎰，每伺杞間，獨詣鎰，杞知之。它日伺詹來，即徑至鎰便坐。詹趨避，杞遽及機事，鎰不得已，曰：「鄭侍御在。」杞陽驚曰：「向所言，非外所得聞。」至是並按。有詔詹杖死，流郢費州。杜佑判度支，帝尤寵禮。杞短毀百緒，訖貶蘇州刺史。李希烈反，杞素惡顏真卿挺正敢言，即令宣慰其軍，卒為賊害。故宰相李揆有雅望，畏復用，遣為吐蕃會盟使，卒於行。李洧以徐州降，有所經略，使人誤先白鎰，杞怒，沮解之，不使有功。其狙害隱毒，天下無不痛憤，以杞得君，故不敢言。

是時兵屯河南、北，挐不解，財用日急。於是度支條軍所仰給，月費緡百餘萬，而藏錢才支三月。杞乃以戶部侍郎趙贊判度支，其黨韋都賓等建言：「商賈儲錢千萬，聽自業；過千萬者，貣其贏以濟軍。軍罷，約取償於官。」帝許之。京兆暴責其期，校吏頸大搜廛里，疑占列不盡，則笞掠之，人不勝冤，自殞溝瀆者相望，京師囂然不闋日。然悉田宅奴婢之直，緡止八十萬。又僦、質舍、居貿粟者，四貣其一，僅至二百萬。而長安為閉肆，民皆邀宰相祈訴。杞無以諭，驅而去。帝知民愁忿，而所得不足給師，罷之。贊術窮，於是間架、除陌之暴縱矣。其法：屋二架為間，差稅之，上者二千，中千，下五百，吏執籌入第室計之，隱不盡，率二架抵罪，告者以錢五萬畀之。凡公私貿易，舊法率千錢算二十，請加五十，主儈注所售，入其算有司；其自相市，為私籍自言，隱不盡，率千錢沒二萬，告者以萬錢畀之。由是主儈得操其私以為奸，公上所入常不得半，而恨誹之聲滿天下。及涇師亂，呼於市曰：「不奪而商人僦質矣，不稅而間架、除陌矣！」其倡和造作以召怨挻亂，皆杞為之。

帝出奉天，杞與關播從。後數日，崔寧自賊中來，以播遷事指杞，杞即誣寧反，帝殺之。靈武杜希全率鹽、夏二州士六千來赴，帝議所從道，杞請道漠穀。渾瑊曰：「不然，彼多險，且為賊乘，不如道乾陵北，逾雞子堆而屯，與為掎角，賊可破矣。」帝從杞議，賊果拒隘，兵不得入，奔還邠州。

李懷光自河北還，數破賊，泚解去。或謂王翃、趙贊曰：「聞懷光嘗斥宰相不能謀，度支賦斂重，而京兆刻損軍賜，宜誅之以謝天下。方懷光有功，上必聽用其言，公等殆矣！」二人以白杞。杞懼，即譎帝曰：「懷光勛在宗社，賊憚之破膽，今因其威，可一舉而定。若許來朝，則犒賜留連，賊得裒整殘餘為完守計，圖之實難，不如席勝使平京師，破竹之勢也。」帝然之。詔懷光無朝，進屯便橋。懷光自以千里勤難，有大功，為奸臣沮間，不一見天子，內怏怏無所發，遂謀反，因暴言杞等罪惡。士議嘩沸，皆指目杞，帝始寤，貶為新州司馬。

始，帝即位，以崔祐甫為相，專以道德導主意，故建中初綱紀張設，赫然有貞觀風。及杞相，乃諷帝以刑名繩天下，亂敗踵及。其陰害矯譎，雖國屯主辱，猶謷然肆為之。後雖斥，然帝念之不衰。及興元赦令，俄徙吉州長史。杞乃曰：「上必復用我。」貞元元年，詔拜饒州刺史。給事中袁高當行詔書，不肯草，白宰相曰：「杞反易天常，使萬乘播遷，幸赦不誅，又委大州，失天下望。」宰相不悅，乃召它舍人作制，高固執不得下。於是諫臣趙需、裴佶、宇文炫、盧景亮、張薦等眾對，極言杞罪四海共棄，今復用之，忠臣寒膺，良士痛骨，必且階禍。其言懇到。帝語宰相曰：「授杞小州可乎？」李勉曰：「陛下與大州亦無難，如四方之謗何？」乃詔為澧州別駕。後散騎常侍李泌見，帝曰：「高等論杞事，朕可之矣！」泌頓首賀曰：「比日外謂陛下漢之桓、靈，今乃知堯、舜主也。」帝喜。杞遂死澧州。

初，尚父郭子儀病甚，百官造省，不屏姬侍。及杞至，則屏之，隱幾而待。家人怪問其故，子儀曰：「彼外陋內險，左右見必笑，使後得權，吾族無類矣！」
