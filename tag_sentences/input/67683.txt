仇鉞，字廷威，鎮原人。初以人庸卒給事寧夏總兵府，大見信愛。會都指揮僉事仇理卒，無嗣，遂令鉞襲其世職，為寧夏前衛指揮同知。理，江都人，故鉞自稱江都仇氏。再以破賊功，進都指揮僉事。

正德二年用總制楊一清薦，擢寧夏遊擊將軍。五年，安化王寘鐇及都指揮何錦、周昂，指揮丁廣反。鉞時駐城外玉泉營，聞變欲遁去。顧念妻子在城中，恐為所屠滅，遂引兵入城。解甲覲寘鐇，歸臥家稱病，以所將兵分隸賊營。錦等信之，時時就問計。鉞亦謬輸心腹。而陰結壯士，遣人潛出城，令還報官軍旦夕至。鉞因紿錦、廣，宜急出兵守渡口，遏東岸兵，勿使渡河。錦、廣果傾營出，而昂獨守城。寘鐇以祃牙召鉞，鉞稱病亟。昂來視，鉞方堅臥呻吟。伏卒猝起，捶殺昂。鉞乃被甲橫刀，提其首，躍馬大呼，壯士皆集，徑馳詣寘鐇第，縛之。傳寘鐇令，召錦等還，而密諭其部曲以擒寘鐇狀。眾遂大潰。錦、廣單騎走賀蘭山，為邏卒所獲，舉事凡十八日而敗。

先是，中朝聞變，議以神英為總兵官，而命鉞為副。俄傳鉞降賊，欲追敕還。大學士楊廷和曰：「鉞必不從賊，令知朝廷擢用，志當益堅。不然，棄良將資敵人耳。」乃不追。事果定。而劉瑾暱陜西總兵官曹雄，盡以鉞功歸之，鉞竟無殊擢。巡按御史閻睿訟其功，詔奪俸三月。瑾誅，始進署都督僉事，充寧夏總兵官。尋論功，封咸寧伯，歲祿千石，予世券。明年冬，召掌三千營。

七年二月拜平賊將軍，偕都御史彭澤討河南盜劉惠、趙鐩，以中官陸訚監其軍。未至，而參將馮禎戰死洛南，賊勢益熾。已，聞官軍將至，遂奔汝州。又聞官軍扼要害，乃走寶豐，復由舞陽、遂平轉掠汝州東南，敗奔固始，抵潁州，屯朱皋鎮。永順宣慰彭明輔等擊之，賊倉猝渡河，溺死者二千人。餘眾走光山，鉞追及之。命諸將神周、姚信、時源、金輔左右夾擊，賊大敗，斬首千四百有奇。湖廣軍亦破其別部賈勉兒於羅田。賊沿途潰散。自六安陷舒城，復還光山，至商城。官軍追之急，賊復南攻六安。將陷，時源等涉河進，敗之七里岡。賊趨廬州，至定遠西又敗。還至六安，分其眾為二。劉惠與趙鐩二弟鐇、鎬帥萬餘人，北走商城。而鐩道遇其徒張通及楊虎遺黨數千人，勢復振，掠鳳陽，陷泗、宿、睢寧、定遠。於是澤與鉞計，使神周追鐩，時源、金輔追惠，姚信追勉兒。勉兒、鐩復合，周信連敗之宿州，追奔至應山，其眾略盡。鐩薙發懷度牒，潛至江夏。飯村店，軍士趙成執送京師，伏誅。源、輔追劉惠，連戰皆捷。惠窘走南召，指揮王謹追及於土地嶺，射中惠左目，自縊死。勉兒數為都指揮朱忠、夏廣所敗，獲之項城丁村。餘黨邢本道、劉資及楊寡婦等先後皆被擒。凡出師四月，而河南賊悉平。

趙鐩，一名風子，文安諸生也。劉七等亂起，鐩挈家匿渚中，賊驅之登陸，將污其妻女。鐩素驍健，有膂力，手格殺二賊。賊聚執之，遂入其黨為之魁。賊專事淫掠，鐩稍有智計，定為部伍，勸其黨無妄殺。移檄府縣，約官吏師儒毋走避，迎者安堵。由是橫行中原，勢出劉六等上。嘗攻鈞州五日，以馬文升方家居，舍之去。有司遣人齎招撫榜至，鐩具疏附奏言：「今群奸在朝，舞弄神器，濁亂海內，誅戮諫臣，屏棄元老，舉動若此，未有不亡國者。乞陛下睿謀獨斷，梟群奸之首以謝天下，即梟臣之首以謝群奸。」其桀黠如此。

鉞既平河南賊，移師會陸完，共滅劉七等於江北。論功，進世侯，增祿百石，仍督三千營。

八年，大同有警，命充總兵官，統京軍御之。鉞上五事，中請遣還京操邊軍，停京軍出征，以省公私之擾，尤切時弊。時不能用。鉞既至，值寇犯萬全沙河。擊之，斬首三級，而軍士亡者二十餘人，寇亦引去。奏捷蒙賚，朝論恥之。

帝詔諸邊將入侍豹房。鉞嘗一入，後輒力辭。十年冬，稱疾解營務。詔給軍三十人役其家。世宗立，再起督三千營，掌前府事。未上卒，年五十七。謚武襄。
