程學啟，字方忠，安徽桐城人。初陷賊中，陳玉成奇其勇，使佐葉蕓來守安慶。咸豐十一年，率三百人自拔來歸。曾國荃使領一營，戰輒請先。安慶北門石壘三最堅，學啟力攻拔之，絕賊糧道。未幾，遂克安慶，學啟功最，擢游擊，賜花翎。從國荃克無為、銅陵諸城，擢參將。

同治元年，李鴻章率淮軍規江蘇，請於曾國藩，以學啟隸麾下。瀕行，國藩勉之曰：「江南人譽張國樑不去口，汝好為之，亦一國樑也！」三月，抵上海，立開字營，凡千人，最為勁旅。屯虹橋，賊猝至，敗之。次日又至，擊退，追至七里堡，大破之，會諸軍克南鎮橋。五月，從鴻章援松江，軍於泗涇，賊酋陳炳文糾悍黨突營，分股繞攻上海，學啟營被圍，力禦，斃賊無算，仍不退。學啟開壁沖突，賊披靡，與諸軍夾攻，乃大潰。松江圍解，擢副將，賜號勃勇巴圖魯。進破賊於青浦東北，復其城。八月，賊酋譚紹光由蘇州來犯，敗之七寶鎮，進戰北新涇，平其壘數十，以總兵記名。

九月，紹光復大舉窺上海，圍水陸各營於四江口，學啟會諸軍進擊，賊扼橋布陣。學啟陷陣，截斷賊隊，胸受砲傷，裹創疾鬥，賊卻走，未渡河者悉殲之。三路圍擊，殲斃落水者數萬，盡毀賊營，以總兵記名加提督銜，授江西南贛鎮總兵。自虹橋、泗涇、四江口三捷，皆以少擊眾，於是增軍至三千人。

二年，進規蘇州，偕鴻章弟鶴章及英將戈登克太倉，賊酋蔡元隆詐降，擊殲之。鴻章令學啟總統諸軍，學啟曰：「昆山三面阻水，一面陸路達蘇州，先斷其陸，乃可克。」偕郭松林破蘇州援賊於正儀鎮，遂克昆山，以提督記名，予一品封典。連拔花涇、同里，克吳江。賊憑太湖結寨，學啟扼飛虹橋，殲其酋徐尚友，乘勝破湖賊，悉平洞庭東山諸壘。

七月，直抵蘇州婁門外永定橋駐軍。蘇州城大，四面阻水，寶帶橋為太湖鎖鑰，賊死力爭拒，合水陸軍大破之，平其壘，親督軍扼守。李秀成自江寧率眾來援，大戰竟日，擊走之。城賊數萬復來爭，亦擊退。進破五龍橋賊壘，留營駐守，分兵破嘉、湖援賊於百龍橋、八坼，逐北至平望。

十月，李秀成糾李侍賢同踞無錫以為援，為劉銘傳、李鶴章所綴，學啟督戰益急，連破賊於蠡口、黃埭，攻破滸墅關及十里亭、虎丘賊壘，於是蘇州之圍遂合。賊自盤門至婁門連壘十餘里，號曰「長城」，亦悉破。秀成知不可為，又江寧被圍急，遂以城守付其黨譚紹光，自出走。

賊酋郜雲官與副將鄭國魁舊識，密介通款，學啟與國魁及戈登單舸見雲官於洋澄湖，令斬紹光為信。秀成行三日，紹光會諸酋議事，雲官即座上殺之，開齊門降。明日，學啟入城，賊酋列名者八人，雲官外，曰伍貴文、汪安均、周文佳、範啟發、張大洲、汪懷武、汪有為，皆歃血為誓，然未薙發，乞總兵副將官職，署其眾為二十營，劃半城為屯。學啟佯許，密請李鴻章誅之。鴻章謂殺降不祥，且堅他賊死拒心，未決。學啟曰：「今賊眾尚不下二十萬，多吾軍數倍，徒以戰敗畏死乞降，心故未服。分城而處，變在肘腋，何以善其後？」鴻章乃許之。次日，諸酋出城謁鴻章，留宴軍中。酒半，健卒百餘挺矛入，刺八人皆死。學啟嚴陣入城，以雲官等首示眾眾曰：「八人反側，已伏誅矣！」賊黨驚擾，殺其悍者數百人，餘不問，分別遣留，皆帖服，蘇州平。乘勝偕李朝斌水師克平望，復嘉善。

三年春，進規嘉興，薄城下，破西門、北門賊壘七，分兵克秋涇、吳涇、合歡橋諸賊壘，逼賊築砲臺。賊自盛澤、新塍來援，皆擊走之，圍攻匝月，毀賊砲臺二十餘。發地雷，裂城百丈，揮軍肉薄而登，忽中槍貫腦，踣而復起，部將劉士奇繼之，遂克嘉興。捷聞，詔嘉其身受重傷，攻拔堅城，命安心醫治，頒賞珍品。尋以創重卒於軍。李鴻章疏陳其兩年之間，復江、浙名城十數，克蘇州為東南第一戰功。優詔賜恤，稱其謀勇兼優，贈太子太保，特遣員賜祭一壇，安慶、蘇州、嘉興建專祠，謚忠烈，予騎都尉兼雲騎尉世職，又加恩予三等輕車都尉世職，並為三等男爵。初學啟投誠時，妻子皆為賊殺，以弟子建勛嗣，襲爵。
