王則者，本涿州人。歲饑，流至恩州，自賣為人牧羊，後隸宣毅軍為小校。恩、冀俗妖幻，相與習《五龍》、《滴淚》等經及圖讖諸書，言釋迦佛衰謝，彌勒佛當持世。初，則去涿，母與之訣別，刺「福」字於其背以為記。妖人因妄傳字隱起，爭信事之，而州吏張巒、卜吉主其謀，黨連德、齊諸州，約以慶歷八年正旦，斷澶州浮梁，亂河北。會其黨潘方凈以書謁北京留守賈昌朝，事覺被執，故不待期，亟以七年冬至叛。

時知州張得一方與官謁天慶觀，則率其徒劫庫兵，得一走保驍捷營。賊焚門，執得一囚之。兵馬都監、內殿承制田斌以從卒巷斗，不勝而出。城扉闔，提點刑獄田京、任黃裳持印，棄其家縋城出，保南關。賊從通判董元亨取軍資庫鑰，元亨拒之，殺元亨。又出獄囚，囚有憾司理參軍王獎者，遂殺獎。既而節度判官李浩、清河令齊開、主簿王浟皆被害。

則僭號東平郡王，以張巒為宰相，卜吉為樞密使，建國曰安陽。榜所居門曰中京，居室廄庫皆立名號，改年曰得聖，以十二月為正月。百姓年十二以上、七十以下，皆涅其面曰「義軍破趙得勝」。旗幟號令，率以「佛」為稱。城以一樓為一州，書州名，補其徒為知州，每面置一總管。然縋城下者日眾。於是令守者伍伍為保，一人縋，餘悉斬。

有州民汪文慶、郭斌、趙宗本、汪順者，自城上系書射鎬帳，約為內應，夜垂緪以引官軍。既內數百人，焚樓櫓，賊覺，率眾拒戰。初，官軍既登，欲專其功，斷緪以絕後來者。及與賊戰，兵寡不敵，與文慶等復縋而下。是夜，城幾克。則期正月十四日出要劫契丹使，諜者以告。鎬遣殿侍安素伏兵西門，賊果以數百人夜出，伏發，皆就獲。

城峻不可攻，乃為距闉，將成，為賊所焚。遂即南城為地道，日攻其北牽制之。及文彥博至，穴通城中，選壯士中夜由地道入，眾登城。賊縱火牛，官軍以槍中牛鼻，牛還攻之，賊大潰，開東門遁。閣門祗候張姻緣壕與戰，死之。總管王信捕得則，其餘眾保村舍，皆焚死。檻送則京師，支解以徇。則叛凡六十六日。