趙執信，字仲符，益都人。從祖進美，官福建按察使，詩名甚著。執信承其家學，自少即工吟詠。年十九，登康熙十八年進士，授編修。時方開鴻博科，四方雄文績學者皆集輦下，執信過從談宴，一座盡傾。朱彞尊、陳維崧、毛奇齡尤相引重，訂為忘年交。出典山西鄉試，遷右贊善。二十八年，坐國恤中宴飲觀劇，為言者所劾，削籍歸。卒，年八十餘。

執信為人峭峻褊衷，獨服膺常熟馮班，自稱私淑弟子。娶王士禎甥女，初頗相引重。後求士禎序其詩，士禎不時作，遂相詬厲。嘗問詩聲調於士禎，士禎靳之，乃歸取唐人集排比鉤稽，竟得其法，為聲調譜一卷。又以士禎論詩，比之神龍不見首尾，雲中所露一鱗一爪而已，遂著談龍錄，云：「詩以言志，詩之中須有人在，詩之外尚有事在。」意蓋詆士禎也。說者謂士禎詩尚神韻，其弊也膚；執信以思路劖刻為主，其失也纖。兩家才性不同，實足相資濟云。執信所著詩文曰飴山堂集。

當是時，海內以詩名者推士禎，以文名者推汪琬。而嘉興葉燮，字星期，其論文亦與琬不合，往復論難，互譏嘲焉。及琬歿，慨然曰：「吾失一諍友矣！今誰復彈吾文者？」取向所短汪者悉焚之。燮父紹袁，明進士，官工部主事，國亡後為僧。燮生四歲，授以楚辭，即成誦。康熙九年進士，選授寶應令。值三藩亂，又歲饑，民不堪苦。累以伉直失上官意，坐累落職。時嘉定知縣陸隴其亦被劾，燮以與隴其同罷為幸。性喜山水，縱游宇內名勝幾遍。年七十六，猶以會稽、五洩近在數百里獨未游為憾。復裹糧往，歸遂疾。逾年卒。寓吳時，以吳中論詩多獵範、陸皮毛，而遺其實，著原詩內外篇，力破其非。吳士始而訾謷，久乃更從其說。著已畦詩文集。士禎謂其鎔鑄往昔，獨立起衰。
