朱勝非，字藏一，蔡州人。崇寧二年，上舍登第。靖康元年，為東道副總管，權應天府，金人攻城，勝非逃去。會韓世忠部將楊進破敵，勝非復還視事。逾年，詣濟州謂康王言，南京為藝祖興王之地，請幸之以圖大計。王即位南京。

建炎改元，試中書舍人兼權直學士院。時方草創，勝非憑敗鼓草制，辭氣嚴重如平時。上疏言：「仁義者，天下之大柄，中國持之，則外夷服而諸夏尊；茍失其柄，則不免四夷交侵之患。國家與契丹結好，百有餘年，一旦乘其亂弱，遠交金人為夾攻計，是中國失其柄，而外侮所由招也。陛下即位，宜壹明正始之道，思其合於仁義者行之，不合者置之，則可以攘卻四夷，紹復大業矣。」上嘉之。總制使錢蓋進職，勝非言蓋為陜西制置使棄師誤國，封還貼黃，蓋遂罷。諫官衛膚敏坐論元祐太后兄子徙官，勝非言以外戚故去諫臣，非所以示天下。

二年，除尚書右丞。時宰執蔭補多濫，勝非奏：「舊制，宰執子弟例不堂除，只就銓注，罷政不以罪，然後推恩。趙普子弟皆作武臣，普再相，長子授莊宅使；范純仁再相，子正平有文行，竟死選調；章惇子援及持皆高科，並為州縣、幕職、監當。惟夏竦子安期累作邊帥，授待制、直學士，王安石薦子雱為崇政殿說書，除待制。然安期猶有才幹，雱猶有學問。至蔡京子六人、孫四人，鄭居中、劉正夫子各二人，餘深、王黼、白時中、蔡卞、鄧洵仁洵武子各一人，並列從班。宣和末，諫官疏謂：『尚從竹馬之游，已造荷囊之列。』今不可以不戒。」遷中書侍郎。

三年，上自鎮江南幸，留勝非經理。未幾，命為控扼使，已而拜宣奉大夫、尚書右僕射兼御營使。故事，命相進三官，勝非特遷五官。會王淵簽書樞密院事兼御營司都統制，內侍復用事恣橫，諸將不悅。於是苗傅、劉正彥與其徒王鈞甫、馬柔吉、王世修謀，誣淵結宦官謀反。正彥手斬淵，分捕中官，皆殺之，擁兵至行宮門外。勝非趨樓上，詰專殺之由。上親御樓撫諭，傅、正彥語頗不遜，勝非乃從皇太后出諭旨。傅等請高宗避位，太后抱皇子聽政，太后不可。傅顧勝非曰：「今日正須大臣果決，相公何無一言耶？」勝非還告上曰：「王鈞甫乃傅等腹心，適語臣云：『二將忠有餘，而學不足。』此語可為後圖之緒。」於是太后垂簾，高宗退居顯忠寺，號睿聖宮。勝非因請降赦以安傅等。又奏：「母後垂簾，須二臣同對，此承平故事。今日事機有須密奏者，乞許臣僚獨對，而日引傅徒二人上殿，以弭其疑。」太后語上曰：「賴相此人，若汪、黃在位，事已狼籍矣。」

王鈞甫見勝非，勝非問：「前言二將學不足，如何？」鈞甫曰：「如劉將手殺王淵，軍中亦非之。」勝非因以言撼之曰：「上皇待燕士如骨肉，那無一人效力者乎？人言燕、趙多奇士，徒虛語耳。」鈞甫曰：「不可謂燕無人。」勝非曰：「君與馬參議皆燕中名人，嘗獻策滅契丹者。今金人所任，多契丹舊人，若渡江，禍首及君矣。盍早為朝廷協力乎！」鈞甫唯唯。王世修來見，勝非諭之曰：「國家艱難，若等立功之秋也。誠能奮身立事，從官豈難得乎。」世修喜，時往來道軍中情實。擢世修為工部侍郎。

傅、正彥乞改年號及移蹕建康，勝非以白太后，因議恐盡廢其請，則倉卒變生，乃改元明受。以詔示世修曰：「已從若請矣。」傅等欲挾上幸徽、越，勝非諭之以禍福而止。傅聞韓世忠起兵，取其妻子為質。勝非紿傅曰：「今當啟太后召二人慰撫，使報知平江，諸君益安。」傅許諾。勝非喜曰：「二兇真無能為也。」諸將將至，傅等懼，勝非因謂之曰：「勤王之師未進者，使是間自反正耳。不然，下詔率百官六軍請上還宮，公等置身何地乎？」即召學士李邴、張守作百官章及太后手詔。

四月朔，勝非率百官詣睿聖宮，親掖上乘馬還宮。苗傅請以王世修為參議，勝非曰：「世修已為從官，豈可復從軍？」上既復闢，勝非曰：「臣昔遇變，義當即死，偷生至此，欲圖今日之事耳。」乃乞罷政。上問誰可代者，勝非曰：「呂頤浩、張浚。」問孰優，曰：「頤浩練事而暴，浚喜事而疏。」上曰：「浚太年少。」勝非曰：「臣向被召，軍旅錢穀悉付浚，此舉浚實主之。」御史中丞張守論勝非不能預防，致賊猖獗，宜罷。不報。授觀文殿大學士、知洪州，尋除江西安撫大使兼知江州。

紹興元年，馬進陷江州，侍御史沈與求論九江之陷，由勝非赴鎮太緩。降授中大夫，分司南京，江州居住。二年，呂頤浩薦兼侍讀，又薦都督江、淮、荊、浙諸軍事，給事中胡安國、侍御史江躋交章論罷之。頤浩力引其入，再除兼侍讀，尋拜尚書右僕射、同中書門下平章事。丁母憂去，起復右僕射兼知樞密院事，上《吏部七司敕令格式》一百八十卷。

時員外郎江端友請營宗廟，議者非之，以為國家期於恢復，不常厥居，勝非方主和議，遂白上營宗廟於臨安。徐俯罷參政，勝非薦胡松年。侍御史常同劾松年乃王黼客，勝非徙同左史。莫儔謫曲江，其家蒼頭奴為勝非治疽而愈，奴為儔請，得復官。姻家劉式嘗言為兵官獲盜，勝非不以付部用，特旨改官。會久雨，勝非累章乞免，且自論當罷者十一事。魏矼亦劾其罪，遂罷。

五年，慶詔言戰守四事，起知湖州，引疾歸。勝非與秦檜有隙，檜得政，勝非廢居八年，卒，謚忠靖。

勝非，張邦昌友婿也。始，邦昌僭位，勝非嘗械其使，及金人過江，勝非請尊禮邦昌，錄其後以謝敵。苗、劉之變，保護聖躬，功居多。既去，力薦張浚。然李綱罷，勝非受黃潛善風旨草制，極言其狂妄。再相，忌趙鼎，鼎宣撫川、陜，欲重使名以制吳玠，勝非曰：「元樞出使，豈論此耶？」蓋因事出鼎而輕其權。人以此少之。及著《閑居錄》，亦多其私說云。
