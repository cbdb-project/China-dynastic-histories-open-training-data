潘鼎新，字琴軒，安徽廬江人。道光二十九年舉人，議敘知縣。咸豐七年，投★安徽軍營，從克霍山，擢同知。十一年，父璞領鄉團助剿，被執不屈死。鼎新誓殺賊復仇，請分兵攻三河鎮，克之，負父骸歸。曾國藩聞而壯之，時方創淮軍，令募勇立鼎字營。

同治元年，從李鴻章援上海，連克奉賢、川沙、南匯，以知府用。克金山，又破賊虹橋，擢道員。二年，攻福山鎮，鼎新以開花砲炸賊壘，克之，解常熟圍，授江蘇常鎮通海道，以父喪未除，改署任。連破賊於楓涇及嘉善、西塘，加按察使銜。克平湖、乍浦、海鹽，獲賊銀三十餘萬兩充餉。破賊於璵城、沈蕩、新豐。三年，會克嘉興，戰吳漊、南潯，會攻湖州，賊拒守晟舍，攻兩晝夜，傷脅，破升山九壘，奪三里橋，直抵城下，克湖州，加布政使銜，賜號敢勇巴圖魯。蘇、浙既定，賜黃馬褂，駐屯松江。

四年，僧格林沁戰歿，捻匪益熾，畿輔震動，詔徵勁旅入衛，李鴻章遣鼎新率砲隊航海赴天津。尋命所部十一營移駐濟寧，擢山東按察使。擊敗捻首賴文光於豐縣陳家莊，又追敗之於沛縣、魚臺、定陶。五年，敗賊於鉅野，解鄆城圍。築運河沿岸長墻，開黑風口淤河，引泗水灌之。賊屢敗於西華、太康，竄至油坊岡，鼎新夾擊，殪其酋。又追賊鄆城、菏澤、曹縣、東明，竄入河南境，追擊於杞縣柿園、嘉祥臥龍山。六年，遷山東布政使。築新河、濰河長墻，會諸軍守之。賊由東軍汛地偷渡濰河，沖出南竄，都司董金勝率馬隊尾追，敗之莒州、沭陽。鼎新追至海州石榴橋，據山下擊，時賊尚五六萬，連戰於馬陵山、臥龍寨，賊張兩翼來犯，鼎新為圓陣，賊不能撼，伺懈突擊，斬馘甚眾。追敗之剡城柴戶店、海州上莊，斬級千餘，殪賊目楊天燕、陳天福，其酋李宗世等乞降，加頭品頂戴。捻首任柱、賴文光先後就殲擒。

七年，馳援畿輔，鼎新至饒陽，賊趨保定，繞其前迎擊，敗之。尋破賊於滄州郭橋、柳橋，殪其酋羅六。又戰高唐、吳橋，於捷地開減河，築長墻，抵東昌。迭蹙賊於德平、陽信、商河，與諸軍合擊。西捻平，予雲騎尉世職，晉一等輕車都尉。

尋命從左宗棠剿回匪，鼎新請開缺省親。九年，丁母憂。服闋，李鴻章奏留辦天津海防。十三年，授雲南布政使。光緒二年，就擢巡撫，與總督劉長佑不合，三年，命來京另候簡用，乞假歸。五年，召天津隨辦防務，七年，回籍。

十年，法越兵事起，起署湖南巡撫，調授廣西巡撫。時徐延旭出關兵挫，故以鼎新代之，命按治提督黃桂蘭等失律罪，讞擬輕縱，嚴旨斥責。命督軍進諒山，扼屯梅谷、松堅牢諸隘，鼎新奏請諸軍歸雲貴總督岑毓英節制，自為之副，不允。又私謂終歸和局，以節餉為主，不得士心。初戰船頭、紙作社，奏捷。十二月，法兵大舉來犯，諒山陷，師退，自請治罪，詔帶罪立功。十一年正月，鎮南關失守，總兵楊玉科戰死，喪提督劉恩河以次十餘員。鼎新傷肘墜馬，倉皇失措，退至龍州，詔奪職。法兵由艽封窺龍州，賴馮子材、蘇元春、王德榜諸軍力戰，大破之，復鎮南關，追躡連捷，克諒山。和議旋成，鼎新乃解任回籍。十四年，卒於家。李鴻章疏陳前功，乞恩復原官。
