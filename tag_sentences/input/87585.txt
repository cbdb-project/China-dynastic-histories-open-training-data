席寶田，字研薌，湖南東安人。諸生。咸豐二年，率鄉團殺賊，復縣城，獎敘訓導。六年，劉長佑援江西，招參軍事，遂從轉戰，積功累擢同知直隸州。九年，石達開由廣西犯湖南，寶田從解寶慶圍，擢知府。十年，駱秉章令募千人號精毅營，防湖南邊。廣東賊犯郴州、桂陽，擊走之。同治元年，石達開復由廣西入境，連敗之於黔陽，克來鳳，以道員記名，加按察使銜。

二年，粵匪黃文金大舉犯江西，命提督江忠義赴援，寶田副之，戰饒州桃溪渡，大破之；又迭破之於湖口、洋塘、石門、青山橋，賊引去，趨池州，圍青陽。寶田襲石嶺，破賊卡，分軍遮其前，命水陸夾擊，文金遁走，遂解青陽圍，累功賜號業鏗額巴圖魯，加布政使銜。江忠義卒於軍，寶田代領其眾，留防江西。三年，李世賢、黃文金復合犯江西，將以遙掣江寧之師，寶田逆擊白沙關，奪見橋要隘，鈔擊於大濟關、泥嶺關，賊竄山谷，復金谿，以按察使記名，授雲南按察使。

時楊岳斌初至江西督辦軍務，檄寶田援南豐，坐遷延被劾，降知府，留軍。會大軍克江寧，群賊擁洪秀全子福瑱逸出，由開化犯玉山，走瀘溪，寶田邀擊於新城，進至石城楊家牌，擒洪仁玕、洪仁政、黃文英等。福瑱匿山谷中，捕得之，檻送南昌，伏誅。詔復寶田原官，予雲騎尉世職，賜黃馬褂，授貴州按察使。時餘賊汪海洋等走廣東，四年，寶田自平遠邀擊，降萬餘人，又扼鐵石嶺，降者二萬，諸軍合擊於嘉應州，全數蕩平。論功，江西軍以寶田為第一，詔以布政使記名，遇缺題奏。軍事既定，請回籍終養，允之。

貴州苗、教諸匪構亂十有餘年，東路素倚湖南援軍，自粵匪平後，議大舉剿平。先是授兆琛為貴州布政使，偕總兵周洪印率師往，積歲無功。李元度圍荊竹園，亦久不下。巡撫李瀚章、劉昆先後劾罷兆琛、洪印，元度亦鐫級，薦起寶田招集舊部萬人入貴州，總統東路諸軍。

六年冬，進軍石阡，荊竹園為教匪老巢，寶田審視地勢高峻，匪砦環列，惟北面平夷可掩入。七年元旦，進攻，部將黃元果先登，諸將肉薄壘下，一日平十八砦，克荊竹園，擒斬匪首蕭桂盛、何瑞堂，其旁三十六砦相繼攻下。捷聞，被珍賚。夏，進規寨頭。寨頭為苗疆門戶，諸苗帑賄資糧所萃，連拔東西三屯，陣斬苗酋桂金保，破援賊張臭迷，攻下臺笠、丁耙塘諸砦，遂克寨頭。分軍克天柱，斬其酋陳大六。

會丁繼母憂，回籍治喪，提督榮維善暫領其眾，尋詔奪情趣赴軍，進攻臺拱。臺拱苗最強，踞清江、鎮遠二城為犄角。寶田請增兵萬人，按察使黃潤昌、道員鄧子垣領之出晃州為北路，寶田自當南路，令榮維善用雕剿法，轉戰山谷間，破諸苗砦，漸近鎮遠。潤昌、子垣由思州進攻鎮遠府城，克之。八年二月，維善連破董敖、公鵝兩隘，遂克清江廳城。兩軍合趨黃飄，山地狹峻，人行頂趾相接，遇伏。維善軍疾行先出險，潤昌軍誤以為陷伏中，爭道相擠，為賊所乘，潤昌、子垣皆戰歿。維善聞變，率二百人馳救，被圍，為苗所擒，遇害。於是苗氛復熾。

張秀眉犯巴冶，寶田親督軍擊走之，進克稿米，令龔繼昌、蘇元春破苗寨，擊走張臭迷等，分軍守鎮遠、施秉。時以寶田軍苦戰年餘，尚未深入，議罷其軍，劉昆仍主專任，復增兵萬人，分三路進。九年，會攻施洞，克之。苗走九股河，白洗苗來援，擊敗之。進攻臺拱，破革夷諸砦，薄臺拱城下，苗棄城走，克之，加頭品頂戴。進軍九股河，分別剿撫，凡平黑苗砦二百餘所。雞講、丹江苗皆請歸化。十年，進攻凱里，一鼓而下。苗潰走雷公山，麕眾六七萬人，黃茅嶺、雷口坪、九眼塘、燕子窩諸寨皆絕險，寶田督諸軍冒暑入山，合擊張臭迷，斬馘三萬，燔其廬舍，剿洗一空。駐軍施洞口，寶田遽病風痺，乞假醫療，命部將龔繼昌、蘇元春、唐本有、謝蘭階分統其軍。軍事進止機宜，仍稟命於寶田。

十一年，三路進兵，凱北以北悉定。合攻烏雅坡，諸酋皆在，以長圍困之。迭戰，斬九大白、巖大五於陣，先後降者數萬。四月，擒張秀眉、楊大六、金大五等，檻送長沙，伏誅。張臭迷先逸，捕得戮之。諸酋或降或斬，無脫者。苗疆平，詔晉寶田騎都尉世職，家居養痾。光緒十二年，詔以寶田前擒洪福瑱功，命曾國荃繪其像以進。十五年，卒，贈太子少保，優恤。原籍及江西、貴州建專祠。
