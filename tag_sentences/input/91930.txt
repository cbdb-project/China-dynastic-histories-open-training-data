上官儀，字游韶，陜州陜人。父弘，為隋江都宮副監，大業末，為陳棱所殺。時儀幼，左右匿免，冒為沙門服。浸工文詞，涉貫墳典。貞觀初，擢進士第，召授弘文館直學士。遷秘書郎。太宗每屬文，遣儀視槁，宴私未嘗不預。轉起居郎。高宗即位，為秘書少監，進西臺同東西臺三品，時以雍州司士參軍韋絢為殿中侍御史，或疑非遷。儀曰：「此野人語耳。御史供奉赤墀下，接武夔龍，簉羽鵷鷺，豈雍州判佐比乎？」時以為清言。儀工詩，其詞綺錯婉媚。及貴顯，人多效之，謂為「上官體」。

麟德元年，坐梁王忠事下獄死，籍其家。初，武後得志，遂牽制帝，專威福，帝不能堪；又引道士行厭勝，中人王伏勝發之。帝因大怒，將廢為庶人，召儀與議。儀曰：「皇后專恣，海內失望，宜廢之以順人心。」帝使草詔。左右奔告後，後自申訴，帝乃悔；又恐後怨恚，乃曰：「上官儀教我。」後由是深惡儀。始，忠為陳王時，儀為諮議，與王伏勝同府。至是，許敬宗構儀與忠謀大逆，後志也。自褚遂良等元老大臣相次屠履，公卿莫敢正議，獨儀納忠，禍又不旋踵，由是天下之政歸於後，而帝拱手矣。
