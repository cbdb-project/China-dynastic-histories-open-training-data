棟，字定宇。元和學生員。自幼篤志向學，家多藏書，日夜講誦。於經、史、諸子、稗官野乘及七經毖緯之學，靡不津逮。小學本爾雅，六書本說文，餘及急就章，經典釋文，漢、魏碑碣，自玉篇、廣韻而下勿論也。乾隆十五年，詔舉經明行修之士，陜甘總督尹繼善、兩江總督黃廷桂交章論薦。會大學士、九卿索所著書，未及呈進，罷歸。

棟於諸經熟洽貫串，謂詁訓古字古音，非經師不能辨，作九經古義二十二卷。尤邃於易，其撰易漢學八卷，掇拾孟喜、虞翻、荀爽緒論，以見大凡。其末篇附以己意，發明漢易之理，以辨正河圖、洛書、先天、太極之學。易例二卷，乃鎔鑄舊說以發明易之本例，實為棟論易諸家發凡。其撰周易述二十三卷，以荀爽、虞翻為主，而參以鄭康成、宋咸、干寶之說，約其旨為注，演其說為疏。書垂成而疾革，遂闕革至未濟十五卦及序卦、雜卦兩傳，雖為未善之書，然漢學之絕者千有五百餘年，至是而粲然復明。撰明堂大道錄八卷，禘說二卷，謂禘行於明堂，明堂法本於易。古文尚書考二卷，辨鄭康成所傳之二十四篇為孔壁真古文，東晉晚出之二十五篇為偽。又撰後漢書補注二十四卷，王士禎精華錄訓纂二十四卷，九曜齋筆記、松崖文鈔諸書。嘉定錢大昕嘗論：「宋、元以來說經之書盈屋充棟，高者蔑古訓以言誇心得，下者襲人言以為己有。獨惠氏世守古學，而棟所得尤精。擬諸前儒，當在何休、服虔之間，馬融、趙岐輩不及也。」卒，年六十二。其弟子知名者，餘蕭客、江聲最為純實。
