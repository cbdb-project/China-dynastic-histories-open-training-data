葛雲飛，字雨田，浙江山陰人。道光三年武進士，授守備，隸浙江水師。勤於緝捕，常微服巡洋，屢獲劇盜，有名。洊擢瑞安協副將。十一年，署定海鎮總兵，尋實授。以父憂歸。

二十年，英兵犯定海，總兵張朝發戰敗失守，巡撫烏爾恭額、提督祝廷彪強起雲飛墨絰從軍，總督鄧廷楨亦薦其可倚，署定海鎮。雲飛議先守後戰，扼招寶、金雞兩山，列砲江岸，築土城，集失伍舊兵訓練，軍氣始振。英人安突得出測量形勢，以計擒之，敵始有戒心。雲飛乘機圖恢復，未果。二十一年，廣東議款，以香港易定海，欽差大臣伊里布令雲飛率所部渡海收地，然後釋俘，以二鎮帥偕往。二鎮者，壽春鎮王錫朋、處州鎮鄭國鴻也。既而裕謙代伊里布，改議戰守，雲飛以定海三面皆山，前臨海無蔽，請於道頭築土城，竹山、曉峰嶺增砲臺，而道頭南五奎山、吉祥門、毛港悉置防為犄角。裕謙以費鉅未盡許，則請借三年廉俸興築，益忤裕謙。尋至定海，見雲飛青布帕首、短衣草履，奔走烈日中；又聞其巡洋捕盜傷臂，奪盜刃刺之，始服其忠勇。迨英兵復來犯，砲擊敵艦於竹山門、東港浦，迭卻之，加提督銜。於是雲飛屯道頭土城，錫朋、國鴻分防曉峰、竹山。雲飛獨當敵沖，敵連檣進突，登五奎山，砲擊紅衣夷目，乃退。次日，敵蔽山後發砲仰擊，亦隔山應之。夜，敵乘霧至，直逼土城，砲中載藥敵船，轟殲甚眾。越日，乃肉搏來奪曉峰嶺，分攻竹山門，錫朋、國鴻皆戰歿，縣城遂陷。敵萃攻土城，雲飛知不可為，出敕印付營弁，率親兵二百，持刀步入敵中，轉鬥二里許，格殺無算。至竹山麓，頭面右手被斫，猶血戰，身受四十餘創，砲洞胸背，植立崖石而死。定海義勇徐保夜負其尸，浮舟渡海。是役連戰六晝夜，斃敵千餘，卒以眾寡不敵，三鎮同殉。事聞，宣宗揮淚下詔，賜金治喪，恤典依提督例，予騎都尉兼一雲騎尉世職，謚壯節。賜兩子文武舉人，以簡襲世職，官至甘肅階州知州；以敦官守備。

雲飛兼能文，著有名將錄、制械制藥要言、水師緝捕管見、浙海險要圖說及詩文集。事母孝，母亦知大義，喪歸，一慟而止，曰：「吾有子矣！」
