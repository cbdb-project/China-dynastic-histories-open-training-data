顏真卿，字清臣，秘書監師古五世從孫。少孤，母殷躬加訓導。既長，博學工辭章，事親孝。

開元中，舉進士，又擢制科。調醴泉尉。再遷監察御史，使河、隴。時五原有冤獄久不決，天且旱，真卿辨獄而雨，郡人呼「御史雨」。復使河東，劾奏朔方令鄭延祚母死不葬三十年，有詔終身不齒，聞者聳然。遷殿中侍御史。時御史吉溫以私怨構中丞宋渾，謫賀州，真卿曰：「奈何以一時忿，欲危宋璟後乎？」宰相楊國忠惡之，諷中丞蔣冽奏為東都採訪判官，再轉武部員外郎。國忠終欲去之，乃出為平原太守。

安祿山逆狀牙孽，真卿度必反，陽托霖雨，增陴浚隍，料才壯，儲廥廩。日與賓客泛舟飲酒，以紓祿山之疑。果以為書生，不虞也。祿山反，河朔盡陷，獨平原城守具備，使司兵參軍李平馳奏。玄宗始聞亂，嘆曰：「河北二十四郡，無一忠臣邪？」及平至，帝大喜，謂左右曰：「朕不識真卿何如人，所為乃若此！」

時平原有靜塞兵三千，乃益募士，得萬人，遣錄事參軍李擇交統之，以刁萬歲、和琳、徐浩、馬相如、高抗朗等為將，分總部伍。大饗士城西門，慷慨泣下，眾感勵。饒陽太守盧全誠、濟南太守李隨、清河長史王懷忠、景城司馬李韋、鄴郡太守王燾各以眾歸，有詔北海太守賀蘭進明率精銳五千濟河為助。賊破東都，遣段子光傳李憕、盧奕、蔣清首徇河北，真卿畏眾懼，紿諸將曰：「吾素識心登等，其首皆非是。」乃斬子光，藏三首。它日，結芻續體，斂而祭，為位哭之。

是時，從父兄杲卿為常山太守，斬賊將李欽湊等，清土門。十七郡同日自歸，推真卿為盟主，兵二十萬，絕燕、趙。詔即拜戶部侍郎，佐李光弼討賊。真卿以李暉自副，而用李銑、賈載、沈震為判官。俄加河北招討採訪使。

清河太守使郡人李崿來乞師，崿曰：「聞公首奮裾唱大順，河朔恃公為金城。清河，西鄰也，有江淮租布備北軍，號『天下北庫』。計其積，足以三平原之有，士卒可以二平原之眾。公因而撫有，以為腹心，它城運之如臂之指耳。」真卿為出兵六千，謂曰：「吾兵已出，子將何以教我？」崿曰：「朝家使程千里統眾十萬，自太行而東，將出郭口，限賊不得前。公若先伐魏郡，斬賊守袁知泰，以勁兵披郭口，出官師使討鄴、幽陵，平原、清河合十萬眾徇洛陽，分犀銳制其沖。公堅壁勿與戰，不數十日，賊必潰，相圖死。」真卿然之。乃檄清河等郡，遣大將李擇交、副將範冬馥、和琳、徐浩與清河、博平士五千屯堂邑。袁知泰遣將白嗣深、乙舒蒙等兵二萬拒戰，賊敗，斬首萬級，知泰走汲郡。

史思明圍饒陽，遣游奕兵絕平原救軍，真卿懼不敵，以書招賀蘭進明，以河北招討使讓之。進明敗於信都。會平盧將劉正臣以漁陽歸，真卿欲堅其意，遣賈載越海遺軍資十餘萬，以子頗為質。頗甫十歲，軍中固請留之，不從。

肅宗已即位靈武，真卿數遣使以蠟丸裹書陳事。拜工部尚書兼御史大夫，復為河北招討使。時軍費困竭，李崿勸真卿收景城鹽，使諸郡相輸，用度遂不乏。第五琦方參進明軍，後得其法以行，軍用饒雄。

祿山乘虛遣思明、尹子奇急攻河北，諸郡復陷，獨平原、博平、清河固守。然人心危，不復振。真卿謀於眾曰：「賊銳甚，不可抗。若委命辱國，非計也。不如徑赴行在，朝廷若誅敗軍罪，吾死不恨。」至德元載十月，棄郡度河，間關至鳳翔謁帝，詔授憲部尚書，遷御史大夫。

方朝廷草昧不暇給，而真卿繩治如平日。武部侍郎崔漪、諫議大夫李何忌皆被劾斥降。廣平王總兵二十萬平長安，辭日，當闕不敢乘，趨出■枑乃乘。王府都虞候管崇嗣先王而騎，真卿劾之。帝還奏，慰答曰：「朕子每出，諄諄教戒，故不敢失。崇嗣老而鐍，卿姑容之。」百官肅然。兩京復，帝遺左司郎中李選告宗廟，祝署「嗣皇帝」，真卿謂禮儀使崔器曰：「上皇在蜀，可乎？」器遽奏改之，帝以為達識。又建言：「《春秋》，新宮災，魯成公三日哭。今太廟為賊毀，請築壇於野，皇帝東向哭，然後遣使。」不從。宰相厭其言，出為馮翊太守。轉蒲州刺史，封丹陽縣子。為御史唐旻誣劾，貶饒州刺史。

乾元二年，拜浙西節度使。劉展將反，真卿豫飭戰備，都統李峘以為生事，非短真卿，因召為刑部侍郎。展卒舉兵度淮，而峘奔江西。

李輔國遷上皇西宮，真卿率百官問起居，輔國惡之，貶蓬州長史。代宗立，起為利州刺史，不拜，再遷吏部侍郎。除荊南節度使，未行，改尚書右丞。

帝自陜還，真卿請先謁陵廟而即宮，宰相元載以為迂，真卿怒曰：「用舍在公，言者何罪？然朝廷事豈堪公再破壞邪！」載銜之。俄以檢校刑部尚書為朔方行營宣慰使，未行，留知省事，更封魯郡公。時載多引私黨，畏群臣論奏，乃紿帝曰：「群臣奏事，多挾讒毀。請每論事，皆先白長官，長官以白宰相，宰相詳可否以聞。」真卿上疏曰：

諸司長官者，達官也，皆得專達於天子。郎官、御史，陛下腹心耳目之臣也，故出使天下，事無細大得失，皆俾訪察，還以聞。此古明四目、達四聰也。今陛下欲自屏耳目，使不聰明，則天下何望焉？《詩》曰：「營營青蠅，止於棘；讒言罔極，交亂四國。」以其能變白為黑，變黑為白也。詩人疾之，故曰：「取彼讒人，投畀豺虎；豺虎不食，投畀有北。」昔夏之伯明、楚之無極、漢之江充，皆讒人也，陛下惡之，宜矣。胡不回神省察？其言虛誣，則讒人也，宜誅殛之；其言不誣，則正人也，宜獎勵之。舍此不為，使眾人謂陛下不能省察而倦聽覽，以是為辭，臣竊惜之。

昔太宗勤勞庶政，其《司門式》曰：「無門籍者有急奏，令監司與仗家引對，不得關礙。」防擁蔽也。置立仗馬二，須乘者聽。此其平治天下也。天寶後，李林甫得君，群臣不先咨宰相輒奏事者，托以他故中傷之，猶不敢明約百司，使先關白。時閹人袁思藝日宣詔至中書，天子動靜必告林甫，林甫得以先意奏請，帝驚喜若神，故權寵日甚，道路以目。上意不下宣，下情不上達，此權臣蔽主，不遵太宗之法也。陵夷至於今，天下之敝皆萃陛下，其所從來漸矣。自艱難之初，百姓尚未凋竭，太平之治猶可致，而李輔國當權，宰相用事，遞為姑息。開三司，誅反側，使餘賊潰將北走黨項，裒嘯不逞，更相驚恐，思明危懼，相挻而反，東都陷沒，先帝由是憂勤損壽。臣每思之，痛貫心骨。

今天下瘡痏未平，干戈日滋，陛下豈得不博聞讜言以廣視聽，而塞絕忠諫乎？陛下在陜時，奏事者不限貴賤，群臣以為太宗之治可跂而待。且君子難進易退，朝廷開不諱之路，猶恐不言，況懷厭怠。令宰相宣進止，御史臺作條目，不得直進，從此人不奏事矣。陛下聞見，止於數人耳目。天下之士，方鉗口結舌，陛下便謂無事可論，豈知懼而不敢進，即林甫、國忠復起矣。臣謂今日之事，曠古未有，雖林甫、國忠猶不敢公為之。陛下不早覺悟，漸成孤立，後悔無及矣。

於是中人等騰布中外。後攝事太廟，言祭器不飭，載以為誹謗，貶峽州別駕。改吉州司馬，遷撫、湖二州刺史。載誅，楊綰薦之，擢刑部尚書，進吏部。帝崩，以為禮儀使。因奏列聖謚繁，請從初議為定，袁傪固排之，罷不報。時喪亂後，典法湮放，真卿雖博識今古，屢建議釐正，為權臣沮抑，多中格云。

楊炎當國，以直不容，換太子少師，然猶領使。及盧杞，益不喜，改太子太師，並使罷之，數遣人問方鎮所便，將出之。真卿往見杞，辭曰：「先中丞傳首平原，面流血，吾不敢以衣拭，親舌舐之，公忍不見容乎！」杞矍然下拜，而銜恨切骨。

李希烈陷汝州，杞乃建遣真卿：「四方所信，若往諭之，可不勞師而定。」詔可，公卿皆失色。李勉以為失一元老，貽朝廷羞，密表固留。至河南，河南尹鄭叔則以希烈反狀明，勸不行，答曰：「君命可避乎？」既見希烈，宣詔旨，希烈養子千餘拔刃爭進，諸將皆慢罵，將食之，真卿色不變。希烈以身捍，麾其眾退，乃就館。逼使上疏雪己，真卿不從。乃詐遣真卿兄子峴與從吏數輩繼請，德宗不報。真卿每與諸子書，但戒嚴奉家廟，恤諸孤，訖無它語。希烈遣李元平說之，真卿叱曰：「爾受國委任，不能致命，顧吾無兵戮汝，尚說我邪？」希烈大會其黨，召真卿，使倡優斥侮朝廷。真卿怒曰：「公，人臣，奈何如是？」拂衣去。希烈大慚。時硃滔、王武俊、田悅、李納使者皆在坐，謂希烈曰：「聞太師名德久矣，公欲建大號而太師至，求宰相孰先太師者？」真卿叱曰：「若等聞顏常山否？吾兄也。祿山反，首舉義師，後雖被執，詬賊不絕於口。吾年且八十，官太師，吾守吾節，死而後已，豈受若等脅邪！」諸賊失色。

希烈乃拘真卿，守以甲士，掘方丈坎於廷，傳將坑之，真卿見希烈曰：「死生分矣，何多為！」張伯儀敗，希烈令齎旌節首級示真卿，真卿慟哭投地。會其黨周曾、康秀林等謀襲希烈，奉真卿為帥。事洩，曾死，乃拘送真卿蔡州。真卿度必死，乃作遺表、墓志、祭文，指寢室西壁下曰：「此吾殯所也。」希烈僭稱帝，使問儀式，對曰：「老夫耄矣，曾掌國禮，所記諸侯朝覲耳！」

興元後，王師復振，賊慮變，遣將辛景臻、安華至其所，積薪於廷曰：「不能屈節，當焚死。」真卿起赴火，景臻等遽止之。希烈弟希倩坐硃泚誅，希烈因發怒，使閹奴等害真卿，曰：「有詔。」真卿再拜。奴曰：「宜賜卿死。」曰：「老臣無狀，罪當死，然使人何日長安來？」奴曰：「從大梁來。」罵曰：「乃逆賊耳，何詔雲！」遂縊殺之，年七十六。嗣曹王皋聞之，泣下，三軍皆慟，因表其大節。淮、蔡平，子頵、碩護喪還，帝廢朝五日，贈司徒，謚文忠，賻布帛米粟加等。

真卿立朝正色，剛而有禮，非公言直道，不萌於心。天下不以姓名稱，而獨曰魯公。如李正己、田神功、董秦、侯希逸、王玄志等，皆真卿始招起之，後皆有功。善正、草書，筆力遒婉，世寶傳之。貞元六年，赦書授頵五品正員官。開成初，又以曾孫弘式為同州參軍。
