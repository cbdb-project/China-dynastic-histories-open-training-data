楊戩，少給事掖庭，主掌後苑，善測伺人主意。自崇寧後，日有寵，知入內內侍省。立明堂，鑄鼎鼐、起大晟府、龍德宮，皆為提舉。

政和四年，拜彰化軍節度使，首建期門行幸事以固其權，勢與梁師成埒。歷鎮安、清海、鎮東三鎮，由檢校少保至太傅，遂謀撼東宮。

有胥吏杜公才者獻策於戩，立法索民田契，自甲之乙，乙之丙，展轉究尋，至無可證，則度地所出，增立賦租。始於汝州，浸淫於京東西、淮西北，括廢堤、棄堰、荒山、退灘及大河淤流之處，皆勒民主佃。額一定後，雖沖蕩回復不可減，號為「西城所」。築山濼古鉅野澤，綿亙數百里，濟、鄆數州，賴其蒲魚之利，立租算船納直，犯者盜執之。一邑率於常賦外增租錢至十餘萬緡，水旱蠲稅，此不得免。擢公才為觀察使。宣和三年，戩死，贈太師、吳國公，而李彥繼其職。