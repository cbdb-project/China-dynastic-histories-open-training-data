陳連升，湖北鶴峰人。由行伍從征川、楚、陜教匪，湖南、廣東逆瑤，數有功。累擢增城營參將。道光十九年，破英兵於官湧，擢三江協副將，調守沙角砲臺。及英艦來犯，連升率子武舉長鵬以兵六百當敵數千，發地雷扛砲斃敵數百，卒無援，歿於陣，長鵬赴水死。敵以連升戰最猛，臠其尸。事聞，詔嘉其父子忠孝兩全，入祀昭忠祠，並建專祠，加等依總兵例賜恤，予騎都尉世職，子展鵬襲，起鵬賜舉人。
