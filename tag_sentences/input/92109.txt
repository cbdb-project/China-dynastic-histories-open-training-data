王播，字明易又，其先太原人。父恕為揚州倉曹參軍，遂家焉。播，貞元中與弟炎、起皆有名，並擢進士，而播、起舉賢良方正異等。補盩厔尉。以善治獄，御史中丞李汶薦為監察御史。雲陽丞源咸季坐賕免，賂有司復得調，播劾解其官。歷侍御史。李實為京兆尹，與播遇諸衢。故事，尹當避道揖，實不肯。播移文詆之。實大怒，表播為三原令，將折之，播受命，趨府謝如禮。邑中豪強犯法，未嘗輒貸，歲終課最。實重其才，更薦之，德宗將擢以要近，會母喪解。還，除駕部員外郎。長安令于頔奴客與民盜馬，吏系民而縱奴，播捕取，均其罰。遷工部郎中，知御史雜事。刺舉不阿，有能稱。關中饑，諸鎮或閉糴，播以為言，三輔不乏。歷虢州刺史。

李巽領鹽鐵，奏以副己。擢御史中丞，歲終，改京兆尹。時禁屯列畿內者，出入屬鞬佩劍，奸人冒之以剽劫，又勛將家馳獵近郊，播請一切呵止，盜賊不能隱，皆走出境。憲宗以為能，進刑部侍郎，領諸道鹽鐵轉運使。是時，天下多故，大理議讞，科條叢繁，播悉置格律坐隅，商處重輕，剖決如流，吏不能竄其私。帝討淮西也，切於饋餉，播引程異自副，異尤通萬貨盈虛，使馳傳江淮，裒財用以給軍興，兵得無乏。帝嘉其功，超拜禮部尚書。稍以貲賄結宦要，中外以為言。

播薦皇甫鎛，及鎛用事，更忌播，而以異代使，播罷守本官。久之，檢校戶部尚書，為劍南西川節度使。穆宗立，逐鎛，播求還。長慶初，召為刑部尚書，復領鹽鐵，進中書侍郎、同中書門下平章事。時權幸競進，播賴其力至宰相，專務將迎，居位無所裨益，復失河北，眾望不厭，乃以檢校尚書右僕射出為淮南節度使，仍領使職，不肯易印，詔聽自隨。是時，南方旱歉，人相食，播掊斂不少衰，民皆怨之。然浚七里港以便漕引，後賴其利。

敬宗即位，即拜檢校司空，以王涯代使。播失職，見王守澄方得君，厚以金謝，守澄乘間薦之，天子有意復用播。於是諫議大夫獨孤朗、張仲方、起居郎孔敏行、柳公權、宋申錫、補闕韋仁實、劉敦儒、拾遺李景讓、薛廷老等見延英，言播傾邪關通帝左右狀，帝沖暗，不內其言，遂復領使，天下公議益不與。

文宗立，就進檢校司徒。太和元年，入朝，拜左僕射，復輔政，累封太原郡公。時韋處厚當國，以獻替自任，天子向之。播專以錢穀進，不甚與事。居位四年，卒，年七十二，贈太尉，謚曰敬。

播少孤貧，自刻苦，至成立，居官以強濟稱。天性勤吏職，每視簿領紛積於前，人所不堪者，播反用為樂。所署吏，茍無大罪，以歲勞增秩而已，卒不易所職。雅善占奏，雖數十事，未嘗書於笏。再領鹽鐵，嗜權利，不復初操。重賦取，以正額月進為羨餘，歲百萬緡。自淮南還，獻玉帶十有三、銀碗數千、綾四十萬，遂再得相云。
