譚廷襄，字竹厓，浙江山陰人。道光十三年進士，選庶吉士，散館授刑部主事，再遷郎中。出為直隸永平知府，調保定，遷順天府尹，擢刑部侍郎。咸豐六年，出為陜西巡撫。直省採米運京倉，廷襄疏言：「陜西產米少，轉輸不便。請改折解款，由部召糴，費節而事集。」七年，署直隸總督。

是時英、法、俄、美四國合軍陷廣東省城，廷襄疏請封貨閉關，恩威並用，上以海運在途，激之生變，虛聲無實益，不允。八年四月，英兵北犯，占大沽砲臺，窺內河。大沽口外積沙，海舟不能直入，敵舟至，數以小汽船採測。時方議款，不為備，不虞其驟發。欽差大臣僧格林沁劾廷襄，奪官戍軍臺。九年，以三品頂戴署陜西巡撫。上命直省禁習天主教，廷襄疏言：「天主教流行中國二百餘年，到處窮搜，轉滋駭愕。惟有密飭官吏稽查保甲，列冊密記，乘機啟導。」時款議未定，或請西巡，偕總督樂斌疏陳三便三難，議乃寢。

十一年，授山東巡撫。頻歲軍興，山東諸郡縣群盜蜂起，皖捻入境，勾結土匪，滋擾幾遍。僧格林沁大軍駐山東督剿，廷襄率兵出省協助，並督各郡縣團練防剿兼施，具詳僧格林沁傳。同治元年，兼署河東河道總督。三年，入為刑部侍郎，調工部，又調戶部。

五年，湖北巡撫曾國荃疏劾總督官文貪庸驕蹇，並以公使錢餽四川考官胡家玉、張晉裕等，上命尚書綿森及廷襄往按，並詰家玉。家玉言自四川還京，道湖北，官文等餽贐，以道梗改水程，無州縣支應，乃受以充費。廷襄等至湖北，疏言：「丁、漕、鹽、釐、關稅、捐輸，實用實支，並無浮濫。惟漢陽竹木捐零星不請獎敘者，凡因公動用，例不報銷之項，由此動支，官文餽家玉等是實。」上為罷官文。即令廷襄署總督，家玉等並下吏議。

御史佛爾國春劾國荃，言國荃亦以竹木稅治公廨，嚴責廷襄蒙蔽。廷襄等復疏陳國荃上官未久，無以竹木稅治公廨事，因言：「湖北三次陷賊，百端草創，不循例案，諸廢具舉，隨事設施。今以動用官款，加以處分，亦足示警。若更罪及所受之人，路遠給貲，親喪承賻，皆罣吏議。王道本人情，瑣屑煩苛，似非政體。」於是諸受餽者皆置不問。六年，上用前事奪官文總督，是冬，國荃亦以病乞罷。

廷襄還京，署吏部侍郎，遷左都御史。再遷刑部尚書，兼署吏部。九年，卒，贈太子少保，謚端恪。
