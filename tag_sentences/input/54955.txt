陳澧，字蘭甫，番禺人。道光十二年舉人，河源縣訓導。澧九歲能文，復問詩學於張維屏，問經學於侯康。凡天文、地理、樂律、算術、篆隸無不研究。中年讀諸經注疏、子、史及朱子書，日有課程。初著聲律通考十卷，謂：「周禮六律、六同皆文之以五聲，禮記五聲、六律、十二管還相為宮，今之俗樂有七聲而無十二律，有七調而無十二宮，有工尺字譜而不知宮、商、角、徵、羽。懼古樂之遂絕，乃考古今聲律為一書。」又切韻考六卷、外篇三卷，謂：「孫叔然、陸法言之學存於廣韻，宜明其法，而不惑於沙門之說。」又漢志水道圖說七卷，謂地理之學，當自水道始，知漢水道則可考漢郡縣。

其於漢學、宋學能會其通，謂：「漢儒言義理，無異於宋儒，宋儒輕蔑漢儒者非也。近儒尊漢儒而不講義理，亦非也。」著漢儒通義七卷。晚年尋求大義及經學源流正變得失所在而論贊之，外及九流諸子、兩漢以後學術，為東塾讀書記二十一卷。

其教人不自立說，嘗取顧炎武論學之語而申之，謂：「博學於文，當先習一藝。韓詩外傳曰『好一則博』，多好則雜也，非博也。讀經、史、子、集四部書，皆學也，而當以經為主，尤當以行己有恥為主。」為學海堂學長數十年。至老，主講菊坡精舍，與諸生講論文藝，勉以篤行立品，成就甚眾。光緒七年，粵督張樹聲、巡撫裕寬以南海朱次琦與澧皆耆年碩德，奏請褒異，給五品卿銜。八年，卒，年七十三。

他著有說文聲表十七卷，水經注提綱四十卷，水經注西南諸水考三卷，三統術詳說三卷，弧三角平視法一卷，琴律譜一卷，申範一卷，摹印述一卷，東塾集六卷。
