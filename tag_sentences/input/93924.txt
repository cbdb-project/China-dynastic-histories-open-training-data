宗楚客，字叔敖，其先南陽人。曾祖丕，後梁南弘農太守，梁亡入隋，居河東之汾陰，故為蒲州人。父岌，仕魏王泰府，與謝偃等撰《括地志》。

楚客，武后從姊子，長六尺八寸，明皙美須髯。及進士第，累遷戶部侍郎。兄秦客，垂拱中，勸武后革命，進為內史，而弟晉卿典羽林兵。後兄弟並坐奸贓流嶺外。歲餘，秦客死，而楚客等還。俄檢校夏官侍郎、同鳳閣鸞臺平章事。與武懿宗不協，會賜將作材營第，僭侈過度，為懿宗所劾，自文昌左丞貶播州司馬，晉卿流峰州。稍為豫州長史，遷少府少監、岐陜二州刺史。久之，復以夏官侍郎同鳳閣鸞臺平章事。坐聘邵王妓，貶原州都督。

神龍初，為太僕卿、郢國公。武三思引為兵部尚書，以晉卿為將作大匠。節愍太子敗，逃於鄠，被殺，殊其首祭三思等柩，楚客請之也。俄同中書門下三品。韋后、安樂公主親賴之，與紀處訥為黨，世號「宗紀」。

景龍二年，詔突厥娑葛為金河郡王，而其部闕啜忠節賂楚客等罷之，娑葛怨，將兵患邊。監察御史崔琬廷奏：「楚客、處訥專威福，有無君心，納境外交，為國取怨；晉卿專徇贓私，驕恣跋扈。並請收付獄，三司推鞫。」故事，大臣為御史對仗彈劾，必趨出，立朝堂待罪。楚客乃厲色大言：「性忠鯁，為琬誣詆。」中宗不能窮也，詔琬與楚客、處訥約兄弟兩解之，故世謂帝為「和事天子」。尋遷中書令。韋氏敗，與晉卿同誅。

楚客性明達。武后時，降突厥沓實力吐敦者，部落在平夏。會邊書至，言吐敦反，楚客為兵部員外郎，後召問方略，對曰：「吐敦者，臣昔與之言，其為人忠義和厚，且國家與有恩必不反。其兄之子默子者，狡悍，與吐敦不和，今言叛，疑默子為之，然無能為。」俄而夏州表默子劫部落北奔，為州兵及吐敦所擒。後張仁亶請築三城，議者或不同，獨楚客言：「萬世利也。」然冒於權利，嘗諷右補闕趙廷禧陳符命以媚帝，曰：「唐有天下，當百世繼周，陛下承母禪，周、唐一統，其符兆有八：天皇再以陛下為周王，是在唐興周，則天立陛下為皇太子，是在周興唐，一也；天后立文王廟，二也；唐同泰《洛水圖》云：『永昌帝業』，三也；讖曰：『百代不移宗』，四也；孔子曰：『百世繼周』，五也；《桑條韋歌》，應二聖在位九十八年，而子孫相承九十八世，六也；乃二月慶雲五色，天應以和，七也；去六月九日，內出瑞蒜，八也。起則天為一世，聖朝為二世，後子孫相承九十八，其數正滿百世，唐之歷乃三千餘年。」帝大喜，擢延禧諫議大夫。識者以楚客等欺神誣君，且有大咎。又嘗密語其黨曰：「始，吾在卑位，尤愛宰相；及居之，又思天子，南面一日足矣。」雖外附韋氏，而內畜逆謀，故卒以敗。

晉卿髭貌雄偉，聲如鐘。雖不學，然性倜儻。垂拱後，武後任之，宮苑、閑廄、內外眾作無不總。開中嶽，造明堂，鑄九鼎，有力焉。
