熊文燦，貴州永寧衛人。萬曆三十五年進士。授貴州推官，遷禮部主事，歷郎中。出封琉球還，擢山東左參政、山西按察使、山東右布政使。憂歸，自是徙家蘄水。

崇禎元年，起福建左布政使。三月，就拜右僉都御史，巡撫其地。海上故多劇盜，袁進、李忠既降，楊六、楊七及鄭芝龍繼起。總兵官俞咨皋招六、七降，芝龍猖獗如故。然芝龍常敗都司洪先春，釋不追；獲一遊擊，不殺；咨皋戰敗，縱之走。當事知其可撫，遣使諭降之。文燦至，善遇芝龍，使為己用。其黨李魁奇再降，再叛去，芝龍擊擒之。海警漸息，而鐘斌又起。斌初亦就撫，後復叛，寇福州。文燦誘斌往泉州，令芝龍擊敗之。既而蹙之大洋，斌投海死。閩中屢平巨寇，皆芝龍力，文燦亦敘功增秩焉。

五年二月，擢文燦兵部右侍郎兼右僉都御史，總督兩廣軍務，兼巡撫廣東。先是，海寇鐘靈秀既降復叛，為芝龍所擒，其黨潰入長汀，轉掠江西屬邑，文燦檄芝龍屢敗賊。而福建有紅夷之患，海盜劉香乘之，連犯閩、廣沿海邑，帝以責文燦。文燦不能討，乃議招撫，賊佯許之。參政洪雲蒸，長沙人，初官廣西參政，嘗搜靈秀餘黨，斬三十餘級，盡毀其巢。文燦乃令雲蒸與副使康承祖，參將夏之本、張一傑入賊舟宣諭，俱被執。文燦懼罪，奏諸臣信賊自陷。給事中朱國棟劾之，詔貶秩，戴罪自效。八年，芝龍合廣東兵擊香於田尾遠洋。香脅雲蒸止兵，雲蒸大呼曰：「我矢死報國，急擊勿失！」遂遇害。香勢蹙，自焚溺死，承祖等脫還。賊黨千餘人詣浙江歸款，海盜盡平。

文燦官閩、廣久，積貲無算，厚以珍寶結中外權要，謀久鎮嶺南。會帝疑劉香未死，且不識文燦為人，遣中使假廣西采辦名，往覘之。既至，文燦盛有所贈遺，留飲十日。中使喜，語及中原寇亂，文燦方中酒，擊案罵曰：「諸臣誤國耳。若文燦往，詎令鼠輩至是哉！」中使起立曰：「吾非往廣西采辦也，銜上命覘公。公信有當世才，非公不足辦此賊。」文燦出不意，悔失言，隨言有五難四不可。中使曰：「吾見上自請之，若上無所吝，即公不得辭矣。」文燦辭窮，應曰「諾」。中使還朝，果言之帝。初，文燦徙蘄水，與邑人姚明恭為姻妮，明恭官詹事，又與楊嗣昌善。嗣昌握兵柄，承帝眷，以帝急平賊，冀得一人自助，明恭因薦文燦，且曰：「此有內援可引也。」嗣昌喜，遂薦之。

十年四月，拜文燦兵部尚書兼右副都御史，代王家禎總理南畿、河南、山西、陜西、湖廣、四川軍務。文燦拜命，即請左良玉所將六千人為己軍，而大募粵人及烏蠻精火器者一二千人以自護，弓刀甲胄甚整。次廬山，謁所善僧空隱。僧迎謂曰：「公誤矣。」文燦屏人問故，僧曰：「公自度所將兵足制賊死命乎？」曰：「不能。」曰：「諸將有可屬大事、當一面、不煩指揮而定者乎？」曰：「未知何如也。」曰：「二者既不能當賊，上特以名使公，厚責望，一不效，誅矣。」文燦卻立良久，曰：「撫之何如？」僧曰：「吾料公必撫。然流寇非海寇比，公其慎之。」文燦去，抵安慶，帝所遣中官劉元斌、盧九德監勇衛營軍者亦至。良玉宿將桀驁，不受文吏節制，會其下與粵軍不和，大詬。文燦不得已，遣還南兵，然良玉軍實不為用。嗣昌言於帝，乃以邊將馮舉、苗有才兵五千人隸焉。有才敗於真陽，而京營將黃得功連破賊兵，威甚振。

當是時，嗣昌建「四正六隅」之策，增兵餉大半，期滅賊，賊頗懼。及文燦至，京軍屢捷，益懼。文燦顧決計招降。初抵安慶，即遣人招張獻忠、劉國能，二人聽命。乃益刊招降檄，布通都。又請盡遷民與粟閉城中，賊無所掠，當自退。帝怒，譙讓文燦。嗣昌亦心非之，既已任之，則曲為文燦解。因其請，畀以畿輔、山西兵各三千。明年，國能果降，而獻忠襲據穀城。會得功又大破賊舞陽，馬士秀、杜應金夜半降信陽城下。獻忠為左良玉所創，幾被擒，其下饑困多散去。獻忠窮蹙，亦因陳洪範以降。於是嗣昌議功罪，絀洪承疇、曹變蛟等，而稱文燦功焉。

已而京軍解遂平圍，斬獲三千有奇。時文燦在裕州，馬進忠、羅汝才十三家賊聚南陽，文燦下令，殺賊者償死。賊不肯從，則齎金帛酒牢犒之，名曰「求賊」。帝詗得狀，曰：「文燦大言無實。」文燦恐。孫傳庭出關擊賊，文燦不救，而嗣昌已入政府掌中樞矣。九月，文燦次襄陽，賊分踞鄖、襄諸險。諸將請戰，文燦議分兵。盧九德曰：「兵分則力弱，一失利，全軍搖矣。莫若厚集其力而合擊之。」眾曰：「善。」乃以僉事張大經監大將左良玉、陳洪範軍，以通判孔貞會監副將龍在田軍，戰於雙溝，大破之，斬首二千餘級。羅汝才、惠登相率九營走均州，李萬慶率三營走光、固。

十一月，京師戒嚴，召洪承疇、孫傳庭入衛。汝才等以為討己也，懼而叩太和山提督中官，求撫於文燦，許之。處汝才及一丈青、小秦王、一條龍四營於鄖縣，處登相及王國寧、常德安、楊友賢、王光恩五營於均州。上言：「臣於李萬慶、賀一龍、馬光玉及順天王主剿，他皆主撫。請赦汝才等罪，授之官。」可之。時京軍、良玉軍皆以入衛行，馬士秀、杜應金遂叛於許州。初，士秀等降，良玉以其眾處許之郊外。許，大州也，良玉諸將寄孥與賄焉。良玉久征不歸，士秀、應金在文燦軍中，偽請急，假良玉軍號入城。夜半，兵從府第出，燒城南樓，劫庫，殺官吏，挈其貲投萬慶。萬慶者，賊魁射塌天也。

十二年三月，良玉還，破降馬進忠，使劉國能擊降萬慶，士秀、應金亦再降。順天王已前死，其黨順義王為其下所殺。文燦遂上言：「臣兵威震懾，降者接踵。十三家之賊，惟革、左及馬光玉三部尚稽天誅，可歲月平也。」帝優詔報之。

初，張獻忠之降也，擁兵萬人踞穀城，索十萬人餉，文燦及中外要人曰與之。為請官、請地、請關防矣，獻忠列軍狀曰請備遣，既而三檄其兵不應，朝野知獻忠必叛也。其後，汝才降，不肯釋甲。及進忠、萬慶等並降，文燦以為得策，謂天下且無賊也。五月，獻忠遂反於穀城，劫汝才於房縣，於是九營俱反。初，均州五營懼見討，自疑，相與歃血拒獻忠，無何亦叛去。帝聞變，大驚，削文燦官，戴罪視事。七月，良玉擊獻忠羅英山，敗績。帝大怒，命嗣昌來代。嗣昌已至軍，即遣使逮文燦下獄，坐大辟，所親姚明恭柄國而不能救也。十三年十月，文燦竟棄市。
