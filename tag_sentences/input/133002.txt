霍維華，東光人。萬曆四十一年進士。除金壇知縣，徵授兵科給事中。天啟元年六月，中官王安當掌司禮監印，辭疾居外邸，冀得溫旨即視事。安與魏忠賢有隙，閹人陸藎臣者，維華內弟也，偵知之以告。維華故與忠賢同郡交好，遂乘機劾安，忠賢輒矯旨殺之。劉一燝、周嘉謨咸惡維華，用年例出為陜西僉事。其同官孫傑言，維華三月兵垣無過失，一燝、嘉謨仰王安鼻息，故擯於外。忠賢大喜，立逐兩人，而維華亦以外艱歸。

四年冬，朝事大變，南京御史呂鵬雲以外轉請告。忠賢傳旨令與被察徐大化、年例外轉孫傑俱擢京卿，維華及王志道、郭興治、徐景濂、賈繼春、楊維垣並復故官。維華得刑科。諸為趙南星斥者，競起用事。維華益銳意攻東林，劾罷御史劉璞、南京御史塗世業、黃公輔、萬言揚。追論三案，痛詆劉一燝、韓爌、孫慎行、張問達、周嘉謨、王之寀、楊漣、左光斗，而譽范濟世、王志道、汪慶百、劉廷元、徐景濂、郭如楚、張捷、唐嗣美、岳駿聲、曾道唯。請改《光宗實錄》，宣其疏史館。忠賢立傳旨削一燝等五人籍，逮之寀，免李可灼戍，擢濟世巡撫、志道等京卿，嗣美以下悉起用，實錄更撰，而以閣臣言免一燝等罪。尋言，總督張我續宜罪，尚書趙彥宜去，御史方震孺不宜逮，韓敬宜復官，湯賓尹宜雪。忤忠賢意，傳旨譙責之。五年冬擢太僕少卿。明年擢本寺卿。尋擢兵部右侍郎，署部事。每陳奏，必頌忠賢。七年，延綏奏捷，進右都御史，蔭子錦衣千戶。寧、錦敘功，進兵部尚書，視侍郎事，廕子如之。俄敘三殿功，加太子太保。

維華性憸邪，與崔呈秀為忠賢謀主。所親為近侍，宮禁事皆預知，因進仙方靈露飲。帝初甚甘之，已漸厭。及得疾，體腫，忠賢頗以咎維華。維華甚懼，而慮有後患，欲先自貳於忠賢，乃力辭寧、錦恩命，讓功袁崇煥，乞以己廕授之。忠賢覺其意，降旨頗厲。無何，熹宗崩，忠賢敗，維華與楊維垣等彌縫百方。其年十月，以兵部尚書協理戎政。

崇禎改元，附璫者多罷去，維華自如。遼東督師王之臣免，代者袁崇煥未至，維華謀行邊自固。帝已可之，給事中顏繼祖極論其罪，言「維華狡人也，璫熾則借璫，璫敗則攻璫。擊楊、左者，維華也。楊、左逮，而陽為救者，亦維華也。以一給事中，三年躐至尚書，無敘不及，有賚必加，即維華亦難以自解。」乃寢前命。頃之，言者踵至，維華乃引退。逆案既定，維華戍徐州，氣勢猶盛。七年，駱馬湖淤，維華言於治河尚書劉榮嗣，請自宿遷抵徐州，穿渠二百餘里，引黃河水通漕，冀敘功復職。榮嗣然其計，費金錢五十餘萬，工不成，下獄論死，維華意乃沮。九年，邊事急，都御史唐世濟薦維華邊才，至，下獄遣戍。維華遂憂憤死。

福王時，楊維坦翻逆案，為維華等訟冤，章下吏部。尚書張捷重述三朝舊事，力稱維華等忠，追賜恤典。贈廕祭葬謚全者，維華及劉廷元、呂純如、楊所修、徐紹吉、徐景濂六人。贈廕祭葬不予謚者，徐大化、范濟世二人。贈官祭葬者，徐揚先、劉廷宣、岳駿聲三人。復官不賜恤者，王紹徽、徐兆魁、喬應甲三人。他若王德完、黃克纘、王永光、章光岳、徐鼎臣、徐卿伯、陸澄源，名不麗逆案，而為清議所抑者，亦賜恤有差。
