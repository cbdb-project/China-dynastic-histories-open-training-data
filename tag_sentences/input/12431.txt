張九成，字子韶，其先開封人，徙居錢塘。游京師，從楊時學。權貴托人致幣曰：「肯從吾游，當薦之館閣。」九成笑曰：「王良尚羞與嬖奚乘，吾可為貴游客耶？」

紹興二年，上將策進士，詔考官，直言者置高等。九成對策略曰：「禍亂之作，天所以開聖人也。願陛下以剛大為心，無以憂驚自沮。臣觀金人有必亡之勢，中國有必興之理。夫好戰必亡，失其故俗必亡，人心不服必亡，金皆有焉。劉豫背叛君親，委身夷狄，黠雛經營，有同兒戲，何足慮哉。前世中興之主，大抵以剛德為尚。去讒節欲，遠佞防奸，皆中興之本也。今閭巷之人皆知有父兄妻子之樂，陛下貴為天子，冬不得溫，夏不得清，昏無所定，晨無所省，感時遇物，淒惋於心，可不思所以還二聖之車乎？」又言：「閹寺聞名，國之不祥也，今此曹名字稍稍有聞，臣之所憂也。當使之安掃除之役，凡結交往來者有禁，干預政事者必誅。」擢置首選。楊時遺九成書曰：「廷對自中興以來未之有，非剛大之氣，不為得喪回屈，不能為也。」

授鎮東軍簽判，吏不能欺。民冒鹺禁，提刑張宗臣欲逮捕數十人，九成爭之。宗臣曰：「此事左相封來。」九成曰：「主上屢下恤刑之詔，公不體聖意而觀望宰相耶？」宗臣怒，九成即投檄歸。從學者日眾，出其門者多為聞人。

趙鼎薦於朝，遂以太常博士召。既至，改著作佐郎，遷著作郎，言：「我宋家法，曰仁而已。仁之發見，尤在於刑。陛下以省刑為急，而理官不以恤刑為念。欲詔理官，活幾人者與減磨勘。」從之。除浙東提刑，力辭，乃與祠以歸。

未幾，召除宗正少卿、權禮部侍郎兼侍講，兼權刑部侍郎。法寺以大闢成案上，九成閱始末得其情，因請覆實，囚果誣服者。朝論欲以平反為賞，九成曰：「職在詳刑，可邀賞乎？」辭之。

金人議和，九成謂趙鼎曰：「金實厭兵，而張虛聲以撼中國。」因言十事，彼誠能從吾所言，則與之和，使權在朝廷。鼎既罷，秦檜誘之曰：「且成檜此事。」九成曰：「九成胡為異議，特不可輕易以茍安耳。」檜曰：「立朝須優游委曲。」九成曰：「未有枉己而能直人。」上問以和議，九成曰：「敵情多詐，不可不察。」

因在經筵言西漢災異事，檜甚惡之，謫守邵州。既至，倉庫虛乏，僚屬請督酒租宿負、苗絹未輸者，九成曰：「縱未能惠民，其敢困民耶？」是歲，賦入更先他時。中丞何鑄言其矯偽欺俗，傾附趙鼎，落職。

丁父憂，既免喪，秦檜取旨，上曰：「自古朋黨畏人主知之，此人獨無所畏，可與宮觀。」先是，徑山僧宗杲善談禪理，從游者眾，九成時往來其間。檜恐其議己，令司諫詹大方論其與宗杲謗訕朝政，謫居南安軍。在南安十四年，每執書就明，倚立庭磚，歲久雙趺隱然。廣帥致籯金，九成曰：「吾何敢茍取。」悉歸之。檜死，起知溫州。戶部遣吏督軍糧，民苦之，九成移書痛陳其弊，戶部持之，九成即丐祠歸。數月，病卒。

九成研思經學，多有訓解，然早與學佛者游，故其議論多偏。寶慶初，特贈太師，封崇國公，謚文忠。
