李商隱字義山，懷州河內人。或言英國公世勣之裔孫。令狐楚帥河陽，奇其文，使與諸子游。楚徙天平、宣武，皆表署巡官，歳具資裝使隨計。開成二年，髙鍇知貢舉，令狐綯雅善鍇，?譽甚力，故擢進士第。調弘農尉，以活獄忤觀察使孫簡，將罷去，會姚合代簡，諭使還官。又試拔萃，中選。

王茂元鎭河陽，愛其才，表掌書記，以子妻之，得侍御史。茂元善李德裕，而牛、李黨人蚩謫商隱，以為詭薄無行，共排笮之。茂元死，來游京師，久不調，更依桂管觀察使鄭亞府為判官。亞謫循州，商隱從之，凡三年乃歸。亞亦德裕所善，綯以為忘家恩，放利偸合，謝不通。京兆尹盧弘止表為府參軍，典牋奏。綯當國，商隱歸窮自解，綯憾不置。弘止鎭徐州，表為掌書記。久之，還朝，復干綯，乃補太學博士。柳仲郢節度劍南東川，辟判官，檢校工部員外郎。府罷，客滎陽，卒。

商隱初為文瑰邁奇古，及在令狐楚府，楚本工章奏，因授其學。商隱儷偶長短，而繁縟過之。時温庭筠、段成式倶用是相夸，號「三十六體」。
