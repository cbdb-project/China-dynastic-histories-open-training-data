李光地，字晉卿，福建安溪人。幼穎異。年十三，舉家陷山賊中，得脫歸。力學慕古。康熙九年成進士，選庶吉士，授編修。十二年，乞省親歸。

十三年，耿精忠反，鄭錦據泉州，光地奉親匿山谷間，錦與精忠並遣人招之，力拒。十四年，密疏言：「閩疆褊小，自二賊割據，誅求敲撲，民力已盡，賊勢亦窮。南來大兵宜急攻，不可假以歲月，恐生他變。方今精忠悉力於仙霞、杉關，鄭錦並命於漳、潮之界，惟汀州小路與贛州接壤，賊所置守御不過千百疲卒。竊聞大兵南來，皆於賊兵多處鏖戰，而不知出奇以搗其虛，此計之失也。宜因賊防之疏，選精兵萬人或五六千人，詐為入廣，由贛達汀，為程七八日耳。二賊聞急趨救，非月餘不至，則我軍入閩久矣。賊方悉兵外拒，內地空虛，大軍果從汀州小路橫貫其腹，則三路之賊不戰自潰。伏乞密敕領兵官偵諜虛實，隨機進取。仍恐小路崎嶇，須使鄉兵在大軍之前，步兵又在馬兵之前，庶幾萬全，可以必勝。」置疏蠟丸中，遣使間道赴京師，因內閣學士富鴻基上之。上得疏動容，嘉其忠，下兵部錄付領兵大臣。時尚之信亦叛，師次贛州、南安，未能入福建。康親王傑書自衢州克仙霞關，復建寧、延平，精忠請降。師進駐福州，令都統拉哈達、賚塔等討鄭錦，並求光地所在。十六年，復泉州，光地謁拉哈達於漳州。拉哈達白王，疏稱「光地矢志為國，顛沛不渝，宜予褒揚」，命優敘，擢侍讀學士。行至福州，以父喪歸。

十七年，同安賊蔡寅結眾萬餘，以白巾為號，掠安溪。光地募鄉勇百餘人扼守，絕其糧道，賊解去。未幾，錦遣其將劉國軒陷海澄、漳平、同安、惠安諸縣，進逼泉州，斷萬安、江東二橋，南北援絕。光地遣使赴拉哈達軍告急，值江水漲，道阻，乃導軍自漳平、安谿小道入。光地從父日蚃率鄉勇度石珠嶺，芟荊棘，架浮橋以濟。光地出迎，具牛酒犒軍。又使弟光垤、光垠以鄉兵千度白鴿嶺，迎巡撫吳興祚軍於永春。師次泉州，擊破國軒，竄入海。拉哈達上其功，再予優敘，遷翰林學士。光地上疏推功將帥，辭新命，不允；並官日蚃，後積功官至永州總兵。

十九年，光地至京師，授內閣學士。入對，言：「鄭錦已死，子克塽幼弱，部下爭權，宜急取之。」且舉內大臣施瑯習海上形勢，知兵，可重任，上用其言，卒平臺灣。

陳夢雷者，侯官人。與光地同歲舉進士，同官編修。方家居，精忠亂作，光地使日蚃潛詣夢雷探消息，得虛實，約並具疏密陳破賊狀，光地獨上之，由是大受寵眷。及精忠敗，夢雷以附逆逮京師，下獄論斬。光地乃疏陳兩次密約狀，夢雷得減死戍奉天。

二十一年，乞假奉母歸。二十五年，還京，授翰林院掌院學士，直經筵，兼充日講起居注官，教習庶吉士。逾年，以母病乞歸省。二十七年，至京。初，光地與侍讀學士德格勒善，於上前互相稱引。上召德格勒與諸詞臣試乾清宮，以文字劣，鐫秩。旋掌院庫勒訥劾其私抹起居注事，下獄論罪。詔責光地，光地引罪，乞嚴譴，上原之。尋擢兵部侍郎。三十年，典會試。偕侍郎博霽、徐廷璽，原任河督靳輔勘視河工。三十三年，督順天學政。聞母喪，命在任守制。光地乞假九月回裡治喪。御史沈愷曾、楊敬儒交章論劾，上令遵初命。給事中彭鵬復疏論光地十不可留，目為貪位忘親，排詆尤力。乃下九卿議，命光地解任，在京守制。三十五年，服闋，仍督順天學政。三十六年，授工部侍郎。

三十七年，出為直隸巡撫。初，畿輔屢遭水患，上以漳河與滹沱合流易汎濫，命光地導漳自故道引入運河，殺滹沱之勢。光地疏言：「漳河現分為三：一自廣平經魏、元城，至山東館陶入衛水歸運；一為老漳河，自山東丘縣經南宮諸縣，與完固口合流，至鮑家嘴歸運；一為小漳河，自丘縣經廣宗、鉅鹿合於滏，又經束鹿、冀州合於滹沱。由衡水出獻縣完固口復分為兩支：小支與老漳河合流而歸運，大支經河間、大城、靜海入子牙河而歸澱。今入衛之河與老漳河流淺而弱，宜疏濬；其完固口小支應築壩逼水入河，更於靜海閻、留二莊挑土築堤，束水歸澱，俾無汎濫。」詔報可。尋奏霸州、永清、宛平、良鄉、固安、高陽、獻縣因濬新河，占民田一百三十九頃，請豁免賦額，從之。通州等六州縣額設紅剝船六百號，剝運南漕，每船給贍田，遇水旱例不蠲免，光地奏請援民田例概蠲免之。三十九年，上臨視子牙河工，命光地於獻縣東西兩岸築長堤，西接大城，東接靜海，亙二百餘里；又於靜海廣福樓、焦家口開新河，引水入澱：由是下流益暢，無水患。四十二年，上褒其治績，擢吏部尚書，仍管巡撫事。四十三年，給事中黃鼎楫、湯右曾、許志進、宋駿業、王原等合疏劾光地撫綏無狀，致河間饑民流入京畿，並寧津縣匿災不報狀。光地疏辨，引咎乞罷，詔原之。再疏辭尚書，不許。尋疏劾雲南布政使張霖假稱詔旨，販鬻私鹽，得銀百六十餘萬，霖論斬，籍沒。

四十四年，拜文淵閣大學士。時上潛心理學，旁闡六藝，御纂朱子全書及周易折中、性理精義諸書，皆命光地校理，日召入便殿揅求探討。四十七年，皇太子允礽以疾廢，命諸大臣保奏諸皇子孰可當儲位者。尚書王鴻緒等舉皇子允禩，上切責之。詢光地何無一言，光地奏：「前者皇上問臣以廢太子病，臣奏言徐徐調治，天下之福，臣未嘗告諸人也。」光地被上遇，同列多忌之者，凡所稱薦，多見排擠，因以撼光地。撫直隸時，御史呂履恆劾光地於秋審事任意斷決，上察其不實，還其奏。給事中王原劾文選郎中陳汝弼受贓，法司論絞，汝弼，光地所薦也。上察其供證非實，下廷臣確核，得逼供行賄狀，汝弼免罪，承讞官降革有差，原奪官。

光地益敬慎，其有獻納，罕見於章奏。江寧知府陳鵬年忤總督阿山，坐事論重闢，光地言其誣，鵬年遂內召。兩江總督噶禮與巡撫張伯行互訐，遣大臣往訊，久不決。嗣詔罷噶禮，復伯行官，光地實贊之。桐城貢士方苞坐戴名世獄論死，上偶言及侍郎汪霦卒後，誰能作古文者，光地曰：「惟戴名世案內方苞能。」苞得釋，召入南書房。其扶植善類如此。

五十二年，與千叟宴，賜賚有加。頃之，以病乞休，溫旨慰留。越二年，復以為請，且言母喪未葬，許給假二年，賜詩寵行。五十六年，還朝，累疏乞罷，上以大學士王掞方在告，暫止之。五十七年，卒，年七十七，遣恆親王允祺奠醊，賜金千兩，謚文貞。使工部尚書徐元夢護其喪歸，復諭閣臣：「李光地謹慎清勤，始終一節，學問淵博。朕知之最真，知朕亦無過光地者！」雍正初，贈太子太傅，祀賢良祠。