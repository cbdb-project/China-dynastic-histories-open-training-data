鄭樵，字漁仲，興化軍莆田人。好著書，不為文章，自負不下劉向、楊雄。居夾漈山，謝絕人事。久之，乃游名山大川，搜奇訪古，遇藏書家，必借留讀盡乃去。趙鼎、張浚而下皆器之。初為經旨，禮樂、文字、天文、地理、蟲魚、草木、方書之學，皆有論辨，紹興十九年上之，詔藏秘府。樵歸，益厲所學，從者二百餘人。

以侍講王綸、賀允中薦，得召對，因言班固以來歷代為史之非。帝曰：「聞卿名久矣，敷陳古學，自成一家，何相見之晚耶？」授右迪功郎、禮、兵部架閣，以御史葉義問劾之，改監潭州南嶽廟，給札歸抄所著《通志》。書成，入為樞密院編修官，尋兼攝檢詳諸房文學。請修金正隆官制，比附中國秩序，因求入秘書省翻閱書籍。未幾，又坐言者寢其事。金人之犯邊也，樵言歲星分在宋，金主將自斃，後果然。高宗幸建康，命以《通志》進，會病卒，年五十九，學者稱夾水祭先生。

樵好為考證倫類之學，成書雖多，大抵博學而寡要。平生甘枯淡，樂施與，獨切切於仕進，識者以是少之。
