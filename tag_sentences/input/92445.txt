司空圖，字表聖，河中虞鄉人。父輿，有風乾。當大中時，盧弘正管鹽鐵，表為安邑兩池榷鹽使。先是，法疏闊，吏輕觸禁，輿為立約數十條，莫不以為宜。以勞再遷戶部郎中。

圖，咸通末擢進士，禮部侍郎王凝所獎待，俄而凝坐法貶商州，圖感知己，往從之。凝起拜宣歙觀察使，乃闢置幕府。召為殿中侍御史，不忍去凝府，臺劾，左遷光祿寺主簿，分司東都。盧攜以故宰相居洛，嘉圖節，常與游。攜還朝，過陜虢，屬於觀察使盧渥曰：「司空御史，高士也。」渥即表為僚佐。會攜復執政，召拜禮部員外郎，尋遷郎中。

黃巢陷長安，將奔，不得前。圖弟有奴段章者，陷賊，執圖手曰：「我所主張將軍喜下士，可往見之，無虛死溝中。」圖不肯往，章泣下。遂奔咸陽，間關至河中。僖宗次鳳翔，即行在拜知制誥，遷中書舍人。後狩寶雞，不獲從，又還河中。龍紀初，復拜舊官，以疾解。景福中，拜諫議大夫，不赴。後再以戶部侍郎召，身謝闕下，數日即引去。昭宗在華，召拜兵部侍郎，以足疾固自乞。會遷洛陽，柳璨希賊臣意，誅天下才望，助喪王室，詔圖入朝，圖陽墮笏，趣意野耄。璨知無意於世，乃聽還。

圖本居中條山王官穀，有先人田，遂隱不出。作亭觀素室，悉圖唐興節士文人，名亭曰休休，作文以見志曰：「休，美也，既休而美具。故量才，一宜休；揣分，二宜休；耄而聵，三宜休；又少也惰，長也率，老也迂，三者非濟時用，則又宜休。」因自目為耐辱居士。其言詭激不常，以免當時禍災云。豫為塚棺，遇勝日，引客坐壙中賦詩，酌酒裴回。客或難之，圖曰：「君何不廣邪？生死一致，吾寧暫游此中哉！」每歲時，祠禱鼓舞，圖與閭里耆老相樂。王重榮父子雅重之，數饋遺，弗受。嘗為作碑，贈絹數千，圖置虞鄉市，人得取之，一日盡。時寇盜所過殘暴，獨不入王官穀，士人依以避難。

朱全忠已篡，召為禮部尚書，不起。哀帝弒，圖聞，不食而卒，年七十二。圖無子，以甥為嗣，嘗為御史所劾，昭宗不責也。
