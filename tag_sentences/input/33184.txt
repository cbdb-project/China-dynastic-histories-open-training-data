江永，字慎修，婺源人。為諸生數十年，博通古今，專心十三經注疏，而於三禮功尤深。以朱子晚年治禮，為儀禮經傳通解。書未就，黃氏、楊氏相繼纂續，亦非完書。乃廣摭博討，大綱細目，一從吉、兇、軍、嘉、賓五禮舊次，題曰禮經綱目，凡八十八卷。引據諸書，釐正發明，實足終朱子未竟之緒。嘗一至京師，桐城方苞、荊谿吳紱質以禮經疑義，皆大折服。讀書好深思，長於比勘，明推步、鐘律、聲韻。歲實消長，前人多論之者，梅文鼎略舉授時，而亦疑之。永為之說，當以恆氣為率，隨其時之高沖以算定氣，而歲實消長勿論，其說至為精當。其論黃鍾之宮，據管子、呂氏春秋以正淮南子，其論古韻平、上、去三聲，皆當為十三部，入聲當為八部，而三代以上之音，始有條不紊。晚年讀書有得，隨筆撰記。謂周易以反對為次序，卦變當於反對取之。否反為泰，泰反為否，故「小往大來」，「大往小來」，是其例也。凡曰來、曰下、曰反，自反卦之外卦來居內卦也。曰往、曰上、曰進、曰升，自反卦之內卦往居外卦也。又謂兵、農之分，春秋時已然，不起於秦、漢。證以管子、左傳，兵常近國都，野處之農固不隸於師旅也。其於經、傳稽考精審多類此。

所著有周禮疑義舉要七卷，禮記訓義擇言六卷，深衣考誤一卷，律呂闡微十卷，律呂新論二卷，春秋地理考實四卷，鄉黨圖考十一卷，讀書隨筆十二卷，古韻標準四卷，四聲切韻表四卷，音學辨微一卷，河洛精蘊九卷，推步法解五卷，七政衍、金水二星發微、冬至權度、恆氣注歷辨、歲實消長辨、歷學補論、中西合法擬草各一卷，近思錄集注十四卷，考訂朱子世家一卷。乾隆二十七年，卒，年八十二。弟子甚眾，而戴震、程瑤田、金榜尤得其傳。雲、榜自有傳。
