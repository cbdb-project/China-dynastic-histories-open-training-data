邦瑞，字惟賢，宜陽人。早有器識。為諸生，山東盜起，上剿寇十四策於知府。正德十二年成進士。改庶吉士。與王府有連，出為廣德知州。嘉靖初，祖憂，去。補滁州。屢遷南京吏部郎中，出為陜西提學僉事。坐歲貢不中式五名以上，貶濱州知州。再遷固原兵備副使。涇、邠巨盜李孟春，流劫河東、西，剿平之。以祖母憂去。服除，復提學陜西，轉參政。母憂解職。起擢右僉都御史，巡撫寧夏。寇乘冰入犯，設伏敗之。改南京大理卿。未上，召為兵部右侍郎。

改吏部，進左。俺答犯都城，命邦瑞總督九門。邦瑞屯禁軍郭外，以巡捕軍營東、西長安街，大啟郭門，納四郊避寇者。兵部尚書丁汝夔下獄，命邦瑞攝其事，兼督團營。寇退，請治諸將功罪，且濬九門濠塹，皆報可。邦瑞見營制久弛，極陳其弊。遂罷十二團營，悉歸三大營，以咸寧侯仇鸞統之。邦瑞亦改兵部左侍郎，專督營務。復條上興革六事。中言宦官典兵，古今大患，請盡撤提督監槍者。帝報從之。又舉前編修趙時春、工部主事申知兵，並改兵部，分理京營事。未幾，帝召兵部尚書翁萬達未至，遲之，遂命邦瑞代。條上安攘十二事。

仇鸞構邦瑞於帝，帝眷漸移。會鸞奏革薊州總兵官李鳳鳴、大同總兵官徐玨任，而薦京營副將成勳代鳳鳴，密雲副將徐仁代玨。旨從中下。邦瑞言：「朝廷易置將帥，必采之公卿，斷自宸衷，所以慎防杜漸，示臣下不敢專也。且京營大將與列鎮將不相統攝，何緣京營，乃黜陟各鎮。今曲徇鸞請，臣恐九邊將帥悉奔走托附，非國之福也。」帝不悅，下旨譙讓。鸞又欲節制邊將，罷築薊鎮邊垣。邦瑞皆以為不可。鸞大憾，益肆讒構。會邦瑞復陳安攘大計，遂嚴旨落職，以冠帶辦事。居數日，大計自陳。竟除名，以趙錦代。邦瑞去，鸞益橫。明年誅死，錦亦坐黨比遣戍，於是帝漸思之。踰十年，京營缺人，帝曰：「非邦瑞不可。」乃起故官。

既至，疏便宜數事，悉允行。踰年卒。贈太子少保，謚襄毅，遣行人護喪歸葬。

邦瑞嚴毅有識量。歷官四十年，以廉節著。子正國，南京刑部侍郎。
