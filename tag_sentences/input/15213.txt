陳文龍字君賁，福州興化人。丞相俊卿之後也。能文章，負氣節。初名子龍，咸淳五年廷對第一，度宗易其名文龍。

丞相賈似道愛其文，雅禮重之。由鎮東軍節度判官、歷崇政殿說書、秘書省校書郎。數年，拜監察御史，皆出似道力。然自十數年，似道所置臺諫皆闒茸，臺中相承，凡有所建白，皆呈稿似道始行。至文龍為之，獨不呈稿，已忤似道。知臨安府洪起畏請行類田，似道主其說，文龍上疏以為不可，似道怒，寢其疏。襄陽久被圍，似道日恣淫樂，不少加意，時陽請督師，而陰使其黨留己，竟失襄陽。文龍上疏極言其失。範文虎總師無功，似道芘之，以知安慶，又除趙溍知建康，黃萬石知臨安。文龍言：「文虎失襄陽，今反見擢用，是當罰而賞也。溍乳臭小子，何以任大閫之寄？萬石政事怠荒，以為京尹，何以能治？請皆罷之。」似道大怒，黜文龍知撫州，旋又使臺臣李可劾罷之。未幾，呂文煥導大軍東下，範文虎首迎降，與文煥俱東。似道兵潰魯港，溍最先遁，以故列城從之皆遁，始悔不用文龍之言。起為左司諫，尋遷侍御史。

時邊事甚急，王爚與陳宜中不能畫一策，而日坐朝堂爭私意。潛說友以平江降，臺臣請籍其家，爚以為可，宜中以為不可。張世傑諸將分四道出師，而大臣不監護，臺諫論之，爚請行邊，下公卿雜議，宜中請出督師，又下公卿雜議。文龍上疏曰：「《書》言『三后協心，同底於道。』北兵今日取某城，明日築某堡，而我以文相遜，以跡相疑，譬猶拯溺救焚，而為安步徐行之儀也。請詔大臣同心圖治，無滋虛議。」其後宜中與爚終不相能而去，至十月始來，事已不可為矣。

是冬，累遷文龍至參知政事。未幾議降，文龍乃上章乞歸養，既出國門而悔之，復上疏求還，不報，乃歸。五月，益王稱制於福州，復以文龍參知政事。漳州叛，以文龍為閩、廣宣撫使討之。文龍以黃恮前守漳有恩信，闢為參謀官。按兵泉州，使恮入招撫之，恮至，民皆頓首謝罪。興化有石手軍者，能擲石中人，議者以其不足用罷之，石手軍亦叛，復命文龍為知軍，平之。

已而降將王世強復導大軍入廣，建寧、泉、福皆降。知福州王剛中遣使徇興化，文龍斬之而縱其副以還，使持書責世強、剛中負國。遂發民兵自守，城中兵不滿千，大兵來攻不克，使其姻家持書招降之，文龍焚書斬其使。有風其納款者，文龍曰：「諸君特畏死耳，未知此生能不死乎？」乃使其將林華偵伺境上。華即降，且導兵至城下，通判曹澄孫開門降，執文龍與其家人至軍中，欲降之，不屈，左右凌挫之，文龍指其腹曰：「此皆節義文章也，可相逼邪？」強之，卒不屈，乃械系送杭州。文龍去興化即不食，至杭餓死。其母系福州尼寺中，病甚，無醫藥，左右視之泣下。母曰：「吾與吾兒同死，又何恨哉？」亦死。眾嘆曰：「有斯母，宜有是兒。」為收葬之。

蒲壽庚以泉州降，告其民曰：「陳文龍非不忠義，如民何？」聞者笑之。大兵既歸，文龍之侄瓚復舉兵殺林華，據興化，未幾復破，瓚死之。

鄧得遇，字達夫，邛州人。淳祐十年進士。調寧遠主簿，改知南昌縣，通判隆興府，監行在左藏庫，出知昭州，遷廣西提點刑獄，逾年攝經略事兼知靜江府。

德祐元年，長沙被兵，得遇遣都統馬驥、馬應麒赴援。驥潛叛而還，得遇斬之，軍事悉委之應麒。未幾，馬塈代閫，議事不合。二年，移治蒼梧。

靜江破，得遇朝服南望拜辭，書幅紙云：「宋室忠臣，鄧氏孝子。不忍偷生，寧甘溺死。彭咸故居，乃吾潭府。屈公子平，乃吾伴侶。優哉悠哉，吾得其所！」遂投南流江而死。
