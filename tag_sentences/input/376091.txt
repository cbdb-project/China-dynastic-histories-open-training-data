傅弈，相州鄴人。隋開皇中，以儀曹事漢王諒。諒反，問弈：「今茲熒惑入井，果若何？」對曰：「東井，黃道所由，熒惑之舍，烏足怪邪？若入地上井，乃為災。」諒怒。俄及敗，弈以對免，徙扶風。

高祖為扶風太守，禮之。及即位，拜太史丞。會令庾儉以父質占候忤煬帝死，懲其事，恥以術宦，薦弈自代。弈遷令，與儉同列，數排毀之，儉不為恨。於是人多儉仁，罪弈遽且忿。

時國制草具，多仍隋舊，弈謂承亂世之後，當有變更，乃上言：「龍紀、火官，黃帝廢之，《咸池》、《六英》，堯不相沿，禹弗行舜政，周弗襲湯禮。《易》稱『巳日乃孚，革而信也』，故曰『革之時大矣哉』。有隋之季，違天害民，專峻刑法，殺戮賢俊，天下兆庶同心叛之。陛下撥亂反正，而官名、律令一用隋舊。且懲沸羹者吹冷齏，傷弓之鳥驚曲木，況天下久苦隋暴，安得不新其耳目哉？改正朔，易服色，變律令，革官名，功極作樂，治終制禮，使民知盛德之隆，此其時也。然官貴簡約，夏後官百不如虞氏五十，周三百不如商之百。」又曰：「夏有亂政而作《禹刑》，商有亂政而作《湯刑》，周有亂政而作《九刑》。衛鞅為秦制法，增鑿顛、抽脅、鑊烹等六篇，始皇為挾書律，此失於煩，不可不監。」

是時，太僕卿張道源建言：「官曹文簿繁總易欺，請減之以鈐吏奸。」公卿舉不為然，弈獨是之，為眾沮訾，不得行。

武德七年，上疏極詆浮圖法曰：

西域之法，無君臣父子，以三塗六道嚇愚期庸。追既往之罪，窺將來之福，至有身陷惡逆，獄中禮佛，口誦梵言，以圖偷免。且生死壽夭，本諸自然；刑德威福，系之人主。今其徒矯托，皆云由佛，攘天理，竊主權。《書》曰：「惟闢作福，惟闢作威，惟闢玉食。」臣有作福作威玉食，害於而家，兇於而國。

五帝三王，未有佛法，君明臣忠，年祚長久。至漢明帝始立胡祠，然惟西域桑門自傳其教。西晉以上，不許中國髡發事胡。至石、苻亂華，乃弛厥禁，主庸臣佞，政虐祚短，事佛致然。梁武、齊襄尤足為戒。昔褒姒一女，營惑幽王，能亡其國，況今僧尼十萬，刻繪泥像，以惑天下，有不亡乎？陛下以十萬之眾，自相夫婦，十年滋產，十年教訓，兵農兩足，利可勝既邪？昔高齊章仇子他言僧尼塔廟，外見毀宰臣，內見疾妃嬙，陽讒陰謗，卒死都市，周武帝入齊，封寵其墓，臣竊賢之。

又上十二論，言益痛切。帝下弈議有司，唯道源佐其請。中書令蕭瑀曰：「佛，聖人也，非聖人者無法，請誅之。」弈曰：「禮，始事親，終事君。而佛逃父出家，以匹夫抗天子，以繼體悖所親。瑀非出空桑，乃尊其言，蓋所謂非孝者無親。」瑀不答，但合爪曰：「地獄正為是人設矣。」帝善弈對，未及行，會傳位止。

初，九年，太白躔秦分，弈奏秦王當有天下，帝以奏付王。及太宗即位，召賜食，謂曰：「向所奏，幾敗我！雖然，自今毋有所諱而不盡言。」又嘗問：「卿拒佛法，奈何？」弈曰：「佛，西胡黠人爾，欺訹夷狄以自神。至入中國，而鏚兒幻夫摸象莊、老以文飾之，有害國家，而無補百姓也。」帝異之。

貞觀十三年，卒，年八十五。弈病，未嘗問醫，忽酣臥，蹶然悟曰：「吾死矣乎！」即自志曰：「傅弈，青山白雲人也。以醉死，嗚乎！」遺言戒子：「《六經》名教言，若可習也；妖胡之法，慎勿為。吾死當惈葬。」弈雖善數，然嘗自言其學不可以傳。又注《老子》，並集晉、魏以來與佛議駁者為《高識篇》。武德時，所改漏刻，定十二軍號，皆詔弈云。
