韋逢甲，山東齊河人。道光十六年進士，用知縣，發浙江，累權宣平、餘杭、浦江等縣。英吉利既再擾寧波洋面，將寇吳淞，先以弋船三十艘進攻乍浦。時逢甲以督鑄大砲，由鎮海赴乍浦設防，就權同知。四月，敵遽由東光山上陸，屯兵皆潰。逢甲帶鄉團御於西行汛，死之。

同死者，為駐防副都統長喜，前鋒協領英登布，佐領隆福，防禦貴順、額特赫，前鋒校佛印，驍騎校伊勒哈畚、根順、該杭阿及調浙助防之守備張淮泗，千總李廷貴，把總王榮、馬致榮、孫登霄，外委馬成功、朱朝貴。而伊勒哈畚尤慘，伏觀山射夷，殪甚眾，被執，磔死。子仁厚，襲職，殉粵寇。
