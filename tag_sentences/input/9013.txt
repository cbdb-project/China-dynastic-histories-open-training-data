寧宗法天備道純德茂功仁文哲武聖睿恭孝皇帝，諱擴，光宗第二子也，母曰慈懿皇后李氏。光宗為恭王，慈懿夢日墜於庭，以手承之，已而有娠。乾道四年十月丙午，生於王邸，五年五月，賜今名。十一月乙丑，授右千牛衛大將軍。七年，光宗為皇太子。淳熙五年十月戊午，遷明州觀察使，封英國公。七年二月，初就傅。九年正月，始冠。十年九月己巳，始預朝參。十一年，當出閣，兩宮愛之，不欲令居外，乃建第東宮之側，以十月甲戌遷焉。十二年三月乙酉，遷安慶軍節度使，封平陽郡王。八月辛酉，納夫人韓氏。十六年二月壬戌，光宗受禪。三月己亥，拜少保、武寧軍節度使，進封嘉王。帝自弱齡，尊師重傅，至是，始置翊善，以沉清臣為之。紹熙元年春，宰相留正請立帝為儲嗣。

五年六月戊戌，孝宗崩，光宗以疾不能出。壬寅，宰臣請太皇太后垂簾聽政，不許；請代行祭奠之禮，從之。丁未，宰臣奏云：「皇子嘉王，仁孝夙成。宜正儲位，以安人心。」越六日，奏三上，從之。明日，遂擬旨以進。是夕，御批付丞相云：「歷事歲久，念欲退閑。」七月辛酉，留正以疾辭去。知樞密院事趙汝愚見正去，乃遣韓侂冑因內侍張宗尹以禪位嘉王之意請於太皇太后，不獲。遇提舉重華宮關禮，侂冑因其問，告之。禮繼入內，泣請於太皇太后，太皇太后乃悟，令諭侂冑曰：「好為之！」侂冑出，告汝愚，命殿帥郭杲夜分兵衛南北內。翌日禫祭，汝愚率百官詣大行柩前，太皇太后垂簾，汝愚率同列再拜，奏：「皇帝疾，不能執喪，臣等乞立皇子嘉王為太子，以安人心。」乃奉御批八字以奏。太皇太后曰：「既有御筆，卿當奉行。」汝愚曰：「內禪事重，須議一指揮。」太皇太后允諾。汝愚袖出所擬以進，云：「皇帝以疾，未能執喪，曾有御筆，欲自退閑，皇子嘉王擴可即皇帝位。尊皇帝為太上皇，皇后為太上皇后。」太皇太后覽畢，曰「甚善。」汝愚出，以旨諭帝，帝固辭曰：「恐負不孝名。」汝愚曰：「天子當以安社稷、定國家為孝，今中外憂亂，萬一變生，置太上皇何地！」眾扶入素幄，披黃袍，方卻立未坐，汝愚率同列再拜。帝詣幾筵殿。哭盡哀。須臾立仗訖，催百官班，帝衰服出，就重華殿東廡素幄立，內侍扶掖，乃坐。百官起居訖，乃入行禫祭禮。詔建泰安宮，以奉太上皇、太上皇后。汝愚即喪次請召

丁卯，侍御史張叔椿劾留正擅去相位，詔以叔椿為吏部侍郎。戊辰，詔求直言。遣鄭湜使金告禪位。己巳，以趙汝愚兼參知政事。庚午，召秘閣修撰、知潭州朱熹詣行在。壬申，建泰安宮。乙亥，以趙汝愚為右丞相，參知政事陳騤知樞密院事，餘端禮參知政事，仍兼同知樞密院事。汝愚辭不拜。賜前宰執、侍從詔，訪以得失。丙子，大風。戊寅，詔：秋暑，太上皇帝未須移御，即以寢殿為泰安宮。以殿前都指揮使郭杲為武康軍節度使，庚辰，率群臣拜表於泰安宮。辛巳，以趙汝愚為樞密使，保大軍節度使郭師禹為攢宮總護使。壬午，侍御史章穎等劾內侍林億年、陳源、楊舜卿，詔億年、源與在外宮觀，舜卿在京宮觀。韓侂冑落階官，為汝州防禦使。癸未，餘端禮辭兼同知樞密院事。甲申，以兵部尚書羅點簽書樞密院事。詔兩省官詳定應詔封事，具要切者以聞。戊子，詔百官輪對。罷楊舜卿在京宮觀，林億年常州居住，陳源撫州居住。

八月己丑朔，安定郡王子濤薨。辛卯，初御行宮便殿聽政。癸巳，以朱熹為煥章閣待制兼侍講。甲午，增置講讀官，以給事中黃裳、中書舍人陳傅良、彭龜年等為之。丁酉，以生日為天祐節。己亥，率群臣朝泰安宮。辛丑，詔諸道舉廉吏、糾污吏。壬寅，詔經筵官開陳經旨，救正闕失。進封弟許國公秉為徐國公。癸卯，加嗣濮王士歆少師，郭師禹少傅，夏執中少保。乙巳，詔晚講官會講。丁未，復罷經筵坐講，命三省議振恤諸路郡縣水旱。乙卯，加安南國王李龍翰思忠功臣。詔歲減廣西鹽額十萬緡。丙辰，留正罷，以觀文殿大學士判建康府。以趙汝愚為右丞相。丁巳，詔侍從、兩省、臺諫各舉通亮公清、不植黨與、曾任知縣者二人。

九月己巳，命趙汝愚朝獻景靈宮。庚子，命嗣秀王伯圭朝饗太廟。是日，羅點薨。辛未，合祭天地於明堂，大赦。壬申，以刑部尚書京鏜簽書樞密院事。甲戌，下詔撫諭諸將。改天祐節為瑞慶節。

冬十月己丑，右諫議大夫張叔椿再劾留正擅去相位，詔落正觀文殿大學士。庚寅，更泰安宮為壽康宮。辛卯，命四川制置司銓量諸州守臣。癸巳，雷。乙未，詔以陰陽謬盭，雷電非時，令臺諫、侍從，各疏朝政闕失以聞。戊戌。復許武舉人試換文資。庚子，以久雨，命大理、三衙、臨安府、兩浙州縣決繫囚，釋杖以下。辛丑，減兩浙、江東西路和市折帛錢，蠲兩浙路丁鹽、身丁錢一年。雅州蠻寇邊，土丁拒退之，尋出降。甲辰，以朱熹言，趣後省看詳應詔封事。乙巳，上大行至尊壽皇聖帝謚曰哲文神武成孝皇帝，廟號孝宗。丙午，復以朱熹奏請，卻瑞慶節賀表。庚戌，改上安穆皇后謚曰成穆皇后，安恭皇后謚曰成恭皇后。壬子，遣曾三復使金賀正旦。丙辰，上孝宗皇帝冊寶於重華殿，成穆皇后、成恭皇后冊寶於本室。

是月，建福寧殿。

閏月庚申，以吏部尚書鄭僑等奏請祧僖、宣二祖，正太祖東向之位，尋立僖祖別廟，以藏順、翼、宣三祖之主。乙丑，遣林季友使金報謝。戊辰，金遣使來吊祭。戊寅，侍講朱熹以上疏忤韓侂冑罷，趙汝愚力諫，不聽；臺諫、給舍交章請留朱熹，亦不聽。詔兩省、臺諫、侍從各舉宗室有文學器識者二人。壬午，詔改明年為慶元元年。

十一月甲午，復加安南國王李龍翰濟美功臣。丙午，帝自重華宮還大內。庚戌，以宜州觀察使韓侂冑兼樞密都承旨。辛亥，雨木冰。詔行孝宗三年喪制，命禮官條具典禮以聞。升明州為慶元府。乙卯，權攢孝宗皇帝於永阜陵。十二月丁巳朔，禁民間妄言宮禁事。乙丑，吏部侍郎彭龜年上疏言韓侂冑假托聲勢，竊弄威福，乞黜之，以解天下之疑。詔罷龜年，進侂冑一官，與在京宮觀。趙汝愚請留龜年，不聽。御史中丞謝深甫劾陳傅良，罷之。戊辰，以陳康伯配饗孝宗廟庭。己巳，陳騤罷。庚午，以餘端禮知樞密院事，京鏜參知政事，鄭僑同知樞密院事。辛未，監察御史劉德秀劾起居舍人劉光祖，罷之。癸酉，金遣使來賀登位。上孝宗廟樂曰《大倫之舞》。甲戌，祔孝宗神主於太廟。丁丑，減臨安、紹興二府死罪以下囚，釋杖以下。蠲民緣攢宮役者賦。戊寅，加郭師禹少師，進封永寧郡王。癸未，金遣使來賀明年正旦。是歲，兩浙、淮南、江東西路水旱，振之，仍蠲其賦。

慶元元年春正月丁巳朔，蠲兩淮租稅。壬寅，黎州蠻寇邊，官軍戰卻之。乙巳，蠲臺、嚴、湖三州貧民身丁、折帛錢一年。詔兩浙、淮南、江東路荒歉諸州收養遺棄小兒。辛亥，以久雨，振給臨安貧民。丙辰，白虹貫日。

二月丁巳朔，詔兩淮諸州勸民墾闢荒田。壬戌，詔嗣秀王伯圭贊拜不名。癸亥，以久雨，釋大理、三衙、臨安府、兩浙路杖以下囚。丁卯，詔帥臣、監司歲終考察郡守臧否以聞。戊寅，以右正言李沐言，罷趙汝愚為觀文殿大學士、知福州。己卯，雨土。以餘端禮兼參知政事。庚辰，兵部侍郎章穎以黨趙汝愚罷。甲申，謝深甫等再劾汝愚，詔與宮觀。

三月丙戌朔，日有食之。庚寅，太白經天。辛亥，詔四川歲發西兵詣行在，如舊制。癸丑，命侍從、臺諫、兩省集議江南沿江諸州行鐵錢利害。甲寅，國子祭酒李祥、博士楊簡以黨趙汝愚罷。

夏四月丁巳，太府寺丞呂祖儉坐上疏留趙汝愚及論不當黜朱熹、彭龜年等，忤韓侂冑，送韶州安置。己未，以餘端禮為右丞相，京鏜知樞密院事，鄭僑參知政事，謝深甫簽書樞密院事。庚申，太學生楊宏中等六人以上書留趙汝愚、章穎、李祥、楊簡，請黜李沐，詔宏中等各送五百里外編管。中書舍人鄧馹上疏救之，不聽。戊辰，臨安大疫，出內帑錢為貧民醫藥、棺斂費及賜諸軍疫死者家。

五月戊子，呂祖儉改送吉州安置。戊戌，詔戒百官朋比。丙午，詔諸路提舉司置廣惠倉，修胎養令。辛亥，減大理、三衙、臨安府雜犯死罪以下囚，釋杖以下。

六月丁巳，復留正觀文殿大學士，充醴泉觀使。右正言劉德秀請考核真偽，以辨邪正。己未，遣汪義端賀金主生辰。庚午，詔三衙、江上諸軍主帥、將佐，初除舉自代一人，歲薦所知二人。癸酉，以韓侂冑為保寧軍節度使、提舉萬壽觀。

秋七月壬辰，加周必大少傅。丁酉，落趙汝愚觀文殿大學士，罷宮觀。己亥，太白晝見。

八月己巳，詔內外諸軍主帥條奏武備邊防之策以聞。

九月壬午朔，蠲臨安府水災貧民賦。乙酉，以久雨，決繫囚。丙戌，災惑入太微。甲辰，遣黃艾使金賀正旦。己酉，蠲臺、嚴、湖三州被災民丁絹。

冬十月己卯，詔三省、樞密院條上合教諸軍例。乙丑，升秀州為嘉興府，舒州為安慶府，嘉州為嘉定府，英州為英德府。戊辰，金遣吳鼎樞來賀瑞慶節。壬申，封子恭為安定郡王。

十一月己丑，雨土。庚寅，以弟徐國公秉為昭慶軍節度使。戊戌，加上壽聖隆慈備福太皇太后尊號曰壽聖隆慈備福光祐太皇太后，壽成皇太后曰壽成惠慈皇太后，太上皇曰聖安壽仁太上皇，太上皇后曰壽仁太上皇后。丙午，以監察御史胡紘言，責授趙汝愚寧遠軍節度副使、永州安置。丁未，命宰執大閱。十二月癸亥，置楚州弩手效用軍。丙子，命朱熹為煥章閣待制，辭。丁丑，金遣紇石烈正來賀明年正旦。

二年春正月庚寅，以餘端禮為左丞相，京鏜為右丞相，鄭僑知樞密院事，謝深甫參知政事，御史中丞何澹同知樞密院事，庚子，趙汝愚卒於永州。甲辰，右諫議大夫劉德秀劾留正引用偽學之黨，詔落正觀文殿大學士，罷宮觀。

二月辛酉，詔追復趙汝愚官，許歸葬，以中書舍人吳宗旦言，罷之。辛未，再蠲臨安府民身丁錢三年。

三月丙申，命諸軍射鐵簾。己亥，進封弟秉為吳興郡王。丙午，有司上《慶元會計錄》。

夏四月甲子，餘端禮罷。壬申，以何澹參知政事，吏部尚書葉翥簽書樞密院事。乙亥，增置監察御史一員。

五月辛巳，以旱，禱於天地、宗廟、祖稷。詔大理、三衙、臨安府、兩浙州縣決繫囚。乙酉，申嚴獄囚瘐死之罰。辛卯，賜禮部進士鄒應龍以下四百九十有九人及第、出身。甲午，減諸路和市折帛錢三年。建華文閣，以藏孝宗御集。甲辰，更慈福宮為壽慈宮。

六月庚戌，遣吳宗旦賀金主生辰，乙丑，命監司、帥守臧否縣令，分三等，丙子，子峻生。秋七月癸未，饗於太廟。丙戌，減諸路死罪囚，釋流以下。戊子，量徙流人呂祖儉等於內郡。詔檢正、都司考核諸路守臣便民五事以聞。戊戌，以韓侂冑為開府儀同三司、萬壽觀使。

八月癸丑，奉安孝宗皇帝、成穆皇后、成恭皇后神御於景靈宮。丙辰，以太常少卿胡紘請，權住進擬偽學之黨。壬戌，子峻薨，追封兗王，謚沖惠。

九月丁亥，復分利州為東西、路。癸巳，嗣濮王士歆薨，追封韶王。甲午，流星晝隕。丁酉，遣張貴謨使金賀正旦。

冬十月戊申，率群臣奉上壽聖隆慈備福光祐太皇太后、壽成惠慈皇太后、聖安壽仁太上皇、壽仁太上皇后冊寶於慈福、壽康宮。辛亥，冊皇后。壬戌，金遣張嗣來賀瑞慶節。甲戌，大閱。

十一月庚寅，詣壽康宮，上《太上皇帝寬恤詔令》。壬辰，京鏜等上《孝宗皇帝寬恤詔令》。癸卯，賞宜州捕降峒寇功。十二月辛未，金遣完顏崇道來賀明年正旦。是月，監察御史沈繼祖劾朱熹，詔落熹秘閣修撰，罷宮觀。竄處士蔡元定於道州。

三年春正月壬寅，鄭僑罷。癸卯，以謝深甫兼知樞密院事。

二月己酉，京鏜等上《神宗玉牒》、《高宗實錄》。丁巳，以大理司直邵褎然請詔大臣自今權臣、偽學之黨，勿除在內差遣。詔下其章。

三月乙未，建東華門。庚子，禁浙西州軍圍田。壬寅，詔自今有司奏讞死罪不當者，論如律。」夏四月丙午，雨土。命不□去為嗣濮王。壬子，以旱禱於天地、宗廟、社稷。乙丑，雨雹。

六月戊辰，頒《淳熙寬恤詔令》。

閏月甲戌，內出銅器付尚書省毀之，命申嚴私鑄銅器之禁。乙亥，遣衛涇賀金主生辰。甲午，詔留正分司西京、邵州居住。是夏，廣東提舉茶鹽徐安國遣人捕私鹽於大奚山，島民遂作亂。

秋七月庚午，監察御史沈繼祖錄淹囚四百餘條來上，詔進二官。

八月戊子，復置嚴州神泉監。辛卯，知廣州錢之望遣兵入大奚山，盡殺島民。甲午，均諸路職田。

九月壬寅，以四川旱，詔蠲民賦。辛酉，遣曾炎使金賀正旦。乙丑，申嚴帥臣、監司臧否郡守之制。是月，詔監司、帥守薦舉改官，勿用偽學之人。

冬十月癸酉，雷。丙戌，金遣完顏愈來賀瑞慶節。丙申，以太皇太后違豫，赦。

十一月辛丑，加孝宗皇帝謚曰紹統同道冠德昭功哲文神武明聖成孝皇帝。太皇太后吳氏崩。壬寅，朝獻於景靈宮。癸卯，朝饗於太廟。甲辰，祀天地於圜丘，大赦。乙巳，詔為大行太皇太后服期。丁未，遣趙介使金告哀。十二月丙子，始御正殿。丁丑，以大行太皇太后攢宮，蠲紹興府貧民明年身丁、折帛綿絹。庚辰，罷文武官納官告綾紙錢。甲申，雷，雨土。乙未，金遣奧屯忠孝來賀明年正旦。丁酉，以知綿州王沇請，詔省部籍偽學姓名。

四年正月己卯，上欽宗皇后謚曰仁懷皇后。丙寅，以葉翥同知樞密院事。丁卯，詔有司寬恤兩浙、江淮、荊湖、四川流民。

二月辛未，詔兩省、侍從、臺諫各舉所知一二人，毋薦宰執親黨。丙子，上大行太皇太后謚曰憲聖慈烈皇后。

三月甲子，權攢憲聖慈烈皇后於永思陵。乙丑，金遣烏林答天益來吊祭。

夏四月丙戌，祔仁懷皇后、憲聖慈烈皇后神主於太廟。己丑，蠲臨安、紹興二府租稅有差。丙申，始御正殿。是月，右諫議大夫張釜請下詔禁偽學。遣湯碩使金報謝。

五月己亥，加韓侂冑少傅，賜玉帶。己酉，詔禁偽學。

六月己巳，遣楊王休賀金主生辰。癸酉，以弟吳興郡王秉為開府儀同三司。

秋七月辛酉，葉翥罷。

八月丁卯朔，以久雨，決繫囚。丙子，以謝深甫知樞密院事兼參知政事，吏部尚書許及之同知樞密院事。庚辰，白氣亙天。丙戌，詔以太上皇聖躬清復，率群臣上壽。尋不克行。

九月壬寅，太白晝見。癸卯，太白經天。丁未，頒《慶元重修敕令格式》。庚申，遣馬覺使金賀正旦。是月，詔造新歷。

冬十月戊子，金遣孫鐸來賀瑞慶節。

十二月丙戌，再蠲臨安府民身丁錢三年。己丑，金遣楊庭筠來賀明年正旦。

五年春正月庚子，樞密院直省官蔡璉訴趙汝愚定策時有異謀，詔下大理捕鞫彭龜年、曾三聘等，以實其事。中書舍人範仲藝力爭之於韓侂冑，事遂寢。張釜等復請窮治，詔停龜年、三聘官。壬戌，建玉堂。

二月癸酉，白氣亙天。乙酉，張釜劾劉光祖附和偽學，詔房州居住。

三月甲午，罷監司臧否郡守之制。夏五月壬辰朔，新歷成，賜名曰《統天》。戊戌，賜禮部進士曾從龍以下四百十有一人及第、出身。戊申，以久雨，民多疫，命臨安府振恤之。壬子，詔諸路州學置武士齋，選官按其武藝。

六月癸亥，遣李大性賀金主生辰。

秋七月甲寅，禁高麗、日本商人博易銅錢。

八月乙亥，白氣亙天。辛巳，太祖廟楹生芝，率群臣詣壽康宮上壽，始見太上皇，成禮而還。甲申，以過宮上壽禮成，中外奉表稱賀。丙戌，詔減諸路流囚，釋杖以下，推恩如慶壽故事。丁亥，進京鏜等官一級。戊子，立沿邊諸州武舉取士法。

九月庚寅朔，加韓侂冑少師，封平原郡王。丙辰，遣朱致知使金賀正旦。

冬十月庚申朔，封郭師禹為廣陵郡王。丙子，金遣僕散琦來賀瑞慶節。

十一月己丑朔，詔復右司一員。十二月辛酉，嗣濮王不□去薨。庚午，命廣東水土惡弱諸州建安仁宅、惠濟倉庫，給士大夫死不能歸者。己亥，奉安仁懷皇后、憲聖慈烈皇后神御於景靈宮。甲申，金遣範楫來賀明年正旦。是歲，饒、信、江撫、嚴、衢、臺七州、建昌、興國軍、廣東諸州皆水，振之。

六年春正月己亥，子坦生。

二月戊辰，減諸路雜犯死罪囚，釋徒以下。己巳，雨土。己卯，率群臣奉上《聖安壽仁太上皇玉牒》、《聖政》、《日歷》、《會要》於壽康宮。甲申，封婕妤楊氏為貴妃。

閏月庚寅，以京鏜為左丞相，謝深甫為右丞相，何澹知樞密院事兼參知政事。乙巳，復留正少保、觀文殿大學士致仕。丁未，雨土。辛亥，以殿前副都指揮使吳曦為昭信軍節度使。

三月甲子，朱熹卒。辛未，從壽成惠慈皇太后幸聚景園。己卯，安定郡王子恭薨。

夏四月己酉，命不璺為嗣濮王。

五月丙辰，以旱，決中外繫囚。除茶鹽賞錢。有司上《慶元寬恤詔令》、《役法撮要》。癸亥，避正殿，減膳。丙寅，詔大理、三衙、臨安府及諸路闕雨州縣釋杖以下囚。戊辰，詔侍從、臺諫、兩省、卿監、郎官、館職疏陳闕失及當今急務。辛未，以久不雨，詔中外陳朝廷過失及時政利害。壬申，雨。丁丑，詔三省、樞密院擇臣僚封事可行者以聞。

六月乙酉朔，日有食之。丁亥，以太上皇后違豫，赦。戊子，太上皇后李氏崩。壬辰，遣趙善義賀金主生辰，吳旴使金告哀。戊申，許及之以母憂去位。

秋七月己未，初御後殿。丁卯，以御史中丞陳自強簽書樞密院事。

八月庚寅，以太上皇違豫，赦。辛卯，太上皇崩。甲午，遣李寅仲使金告哀。乙未，日中有黑子。丙申，上大行太上皇后謚曰慈懿皇后。丁酉。京鏜薨。壬寅，子坦薨，追封邠王，謚沖溫。癸卯，權攢慈懿皇后於臨安府南山之修吉寺。

九月乙卯，祔慈懿皇后神主於太廟。甲子，婺州布衣呂祖泰上書，請誅韓侂冑、蘇師旦，逐陳自強等，以周必大代之。詔杖祖泰，配欽州牢城。己巳，命謝深甫朝獻景靈宮。庚午，命嗣濮王不璺朝饗太廟。辛未，合祭天地於明堂。大赦。丙子，遣丁常任為金國遺留國信使。

冬十月丙戌，加韓侂冑太傅。戊子，遣林桷使金賀正旦。庚子，復加安南國王李龍。保節功臣。辛丑，雨土。

十一月癸丑朔，詔宗子與願更名曮，為福州觀察使。己未，皇後韓氏崩。癸亥，子增生。丙寅，東北地震。上大行太上皇謚曰憲仁聖哲慈孝皇帝，廟號光宗。乙亥，上大行皇后謚曰恭淑皇后。十二月癸未朔，子增薨，追封郢王，謚沖英。乙酉，日中有黑子。辛卯，雨土。權攢憲仁聖哲慈孝皇帝於永崇陵。己亥，金遣烏古論誼來吊祭。壬寅，權攢恭淑皇后於臨安府南山之廣教寺。癸卯，祔光宗皇帝神主於太廟。遣虞儔使金報謝。詔改明年為嘉泰元年。乙巳，日中黑子滅。蠲臨安、紹興二府民緣攢宮役者賦。戊申，金遣紇石烈忠定來賀明年正旦。己酉，加吳曦太尉。庚戌，祔恭淑皇后神主於太廟。詔罷四川總領所所增關外四州營田租。是歲，建寧府、徽、嚴、衢、婺、饒、信、南劍七州水，建康府、常、潤、楊、楚、通、泰和七州、江陰軍旱，振之。

本紀第三十八

寧宗二

嘉泰元年春正月戊午，申嚴福建科鹽之禁。壬戌，謝深甫等薦士三十有五人，詔籍名中書，以待選擢。丁卯，命路鈐按閱諸州兵士，毋受饋遺及擅招軍。違者置諸法。庚午，以葛邲配饗光宗廟庭。丙子，金遣完顏充來吊祭。

二月戊子，詔求明歷之士，壬辰，開資善堂。遣俞烈使金報謝。癸巳，監察御史施康年劾少傅、觀文殿大學士致仕周必大首倡偽學，私植黨與，詔降為少保。修《光宗實錄》。乙未，續修《吏部七司法》。己亥，初置教官試於四川。辛丑，雨土。

三月丙寅，雨雹。戊辰，復雨雹。頒《慶元寬恤詔令》、《役法撮要》。己巳，雨雹。戊寅，臨安大火，四日乃滅。

夏四月辛巳，詔有司振恤被災居民，死者給錢瘞之。壬午，下詔自責。詔樞密院核禁衛班直及諸軍營柵焚毀之數。癸未，避正殿，減膳。甲申，命臨安府察奸民縱火者，治以軍法。內降錢十六萬緡，米六萬五千餘石，振被災死亡之家。辛卯，龍州蕃部寇邊，遣官軍討之。詔以風俗侈靡，災後官軍營造，務遵法制。內出銷金鋪翠，焚之通衢，禁民無或服用。丁酉，御正殿，復膳。戊戌，以潛邸為開元宮。丙午，詔文武臣無寓居州任厘務官，著為令。

五月戊午，以旱，禱於天地、宗廟、社稷，詔大理、三衙、臨安府、兩浙州縣決繫囚。癸亥，釋諸路杖以下囚，除茶鹽賞錢。丁卯，命有司舉行寬恤之政十有六條。乙亥，監太平惠民局夏允中請用文彥博故事，以韓侂冑平章軍國重事。韓侂冑上疏請致仕，不許。免允中官。丙子，雨。丁丑，雨雹。

六月辛巳，遣陳宗召賀金主生辰。丙午，太白經天。

秋七月乙卯，何澹罷。丁巳，以旱，復禱於天地、宗廟、社稷。壬戌，釋大理、三衙、臨安府及諸路闕雨州縣杖以下囚。癸亥，雨雹。甲子，以陳自強參知政事兼同知樞密院事，張釜簽書樞密院事。丁卯，復振被火貧民。己巳，以吳曦為興州都統制兼知興州。

八月己卯，減奏薦恩。甲申，張釜罷，以陳自強兼知樞密院事，給事中張巖參知政事，右諫議大夫程松同知樞密院事。丙戌，復詔侍從、臺諫、兩省集議沿江八州行鐵錢利害。

九月辛亥，遣朝臣二人決浙西圍田。己未，雨土。辛未，遣李景和使金賀正旦。甲戌，令禮官纂集孝宗一朝典禮。

冬十月甲申，詔免瑞慶節諸道入貢。丙戌，起居郎王容請以韓侂冑定策事跡付史館，從之。甲午，金遣徒單懷忠來賀瑞慶節。甲辰，編《光宗御集》。

十一月庚申，蠲潭州民舊輸黃河鐵纜錢。丙寅，太白晝見。十二月己卯，太白經天。庚寅，復免臨安府民身丁錢三年，辛丑，雨土。癸卯，金遣紇石烈真來賀明年正旦。是歲，浙西、江東、兩淮、利州路旱，振之，仍蠲其賦。真裏富國獻馴象二。

二年春正月癸亥，以知閣門事蘇師旦兼樞密都承旨。丁卯，陳自強等上《高宗實錄》。

二月甲申，追復趙汝愚資政殿學士。丁亥，修《高宗正史》、《寶訓》。戊子，頒《治縣十二事》以風厲縣令。癸巳，禁行私史。

三月辛亥，詔宰執各舉可守邊郡者二三人。己未，初命諸路提刑以五月按部理囚。己巳，詔諸路帥臣、總領、監司舉任將帥者與本軍主帥列上之。

夏四月庚寅，雨雹。

五月甲辰朔，日有食之。己巳，賜禮部進士傅行簡以下四百九十有七人及第、出身。

六月丙子，遣趙不艱賀金主生辰。己卯，臨安火。壬午，浚浙西運河。辛卯，禁都民以火說相驚者。庚子，大雨雹。

秋七月辛亥，封子覿為安定郡王。癸亥，以旱，釋諸路杖以下囚。己巳，命有司舉行寬恤之政七條。庚午，禱於天地、宗廟、社稷。復行寬恤四事。

八月丙子，以吏部尚書袁說友同知樞密院事。癸未，建寶謨閣，以藏《光宗御集》。己丑，詔作壽慈宮，請太皇太后還內。甲午，謝深甫等上《慶元條法事類》。

九月己酉，朝壽慈宮。甲寅，修《皇帝會要》。壬戌，奉安光宗皇帝、慈懿皇后神御於景靈宮、萬壽觀。丙寅，嗣秀王伯圭薨，追封崇王，謚曰憲靖。庚午，臨安府野蠶成繭。

冬十月乙亥，上壽成惠慈太皇太后尊號曰壽成惠聖慈祐太皇太后。戊子，金遣完顏瑭來賀瑞慶節。乙未，遣魯使金賀正旦。是月，追復朱熹煥章閣待制致仕。

十一月甲辰，始御正殿。乙巳，重修《吏部七司法》。庚戌，以陳自強知樞密院事，前同知樞密院事許及之參知政事。丁巳，右文殿楹生芝。十二月甲戌，日中有黑子。率群臣奉上壽成惠聖慈祐太皇太后冊寶於壽慈宮。甲申，立貴妃楊氏為皇后。加韓侂冑太師。庚寅，大閱。

閏月丁未，詔講官有當開釋者，隨事開陳。乙卯，以福州觀察使□嚴為威武軍節度使，封衛國公。丁卯，金遣徒單公弼來賀明年正旦。是月，復周必大少傅、觀文殿大學士。是冬，子坰生，未逾月薨，追封華王，謚沖穆。是歲，建寧府、福、汀、南劍、瀘四州水，邵州旱，振之。

三年春正月庚辰，謝深甫罷。壬午，置湖南溪洞總首。戊子，龍州蕃部復寇邊，遣官軍討之。甲午，張巖罷。丙申，以陳自強兼參知政事。戊戌，幸太學，謁大成殿，御化原堂，命國子祭酒李寅仲講《尚書·周官》篇。遂幸武學，謁武成殿。監學官進秩一級，諸生推恩、賜帛有差。以袁說友參知政事，權翰林學士、知制誥傅伯壽簽書樞密院事，伯壽辭不拜。

二月乙巳，御文德殿冊皇后。以吏部尚書費士寅簽書樞密院事。

三月丁丑，以久雨，詔大理、三衙、臨安府決繫囚。乙酉，幸聚景園。

夏四月己亥朔，日有食之。壬寅，福州瑞麥生。丙午，出封樁庫兩淮交子一百萬，命轉運司收民間鐵錢。乙卯，陳自強等上《徽宗玉牒》、孝宗、光宗《實錄》。辛酉，詔宰執、臺諫子孫毋就試。

五月戊寅，以陳自強為右丞相，許及之知樞密院事，仍兼參知政事。庚辰，以旱，詔大理、三衙、臨安府釋杖以下囚。癸未，命有司搜訪舊聞，修三朝正史，以書來上者賞之。是月，以蘇師旦為定江軍承宣使。

六月壬寅，遣劉甲賀金主生辰。己酉，減大理、三衙、臨安府囚罪一等，釋杖以下。癸亥，太白經天。

秋七月辛未，頒《慶元條法事類》。命殿前司造戰艦。壬午，權罷同安、漢陽、蘄春三監鑄錢。白虹貫日。癸未，禁江、浙州縣抑納逃賦。乙未，加光宗皇帝謚曰循道憲仁明功茂德溫文順武聖哲慈孝皇帝。

八月壬寅，增置襄陽騎軍。戊申，置四川提舉茶馬二員，分治茶、馬事。丙辰，陳自強等上《皇帝會要》。甲子，詔刑部歲終比較諸路瘐死之數，以為殿最。

九月庚午，袁說友罷。壬申，以宗子希琪為莊文太子嗣，更名搢，授右千牛衛將軍。癸酉，命坑冶鐵冶司毋得毀私錢改鑄。己丑，詔南郊加祀感生帝，太子、庶子星，宋星。遣張孝曾使金賀正旦。

冬十月庚子，詔宥呂祖泰。癸卯，以費士寅參知政事，華文閣學士、知鎮江府張孝伯同知樞密院事。丙午，命兩淮諸州以仲冬教閱民兵萬弩手。丁未，大風。戊申，龍州蕃部出降。壬子，金遣完顏奕來賀瑞慶節。

十一月壬申，上光宗冊寶於太廟。癸酉，朝獻於景靈宮。甲戌，朝饗於太廟。乙亥，祀天地於圜丘，大赦。癸未，大風。己丑，安定郡王子覿薨。更定選人薦舉改官法。庚寅，復置福田、居養院，命諸路提舉常平司主之。十二月丙辰，命四川提舉茶馬通治茶馬事。辛酉，下詔戒敕將帥掊克。金遣獨吉思忠來賀明年正旦。是冬，金國多難，懼朝廷乘其隙，沿邊聚糧增戍，且禁襄陽榷場。邊釁之開，蓋自此始。

四年春正月乙亥，大風。浚天長縣濠。癸未，日中有黑子。壬辰，雨雹。瓊州西浮洞逃軍作亂，寇掠文昌縣，遣兵討平之。

二月丁酉，置莊文太子府小學教授。辛亥，命內外諸軍射鐵帖轉資。壬子，蠲臨安府逋負酒稅。己未，立《試刑法避親格》。庚申，夜有赤氣亙天。

三月丁卯，臨安大火，迫太廟，權奉神主於景靈宮。己巳，避正殿。庚午，命臨安府振焚室。辛未，詔修太廟。甲戌，下詔罪己。乙亥，詔百官疏陳時政闕失。庚寅，復御正殿。

夏四月甲午朔，立韓世忠廟於鎮江府。命內外諸軍詳度純隊法。甲辰，許及之罷。振恤江西水旱州縣。乙巳，以費士寅兼知樞密院事，張孝伯參知政事，吏部尚書錢象祖賜出身，同知樞密院事。丙辰，詔革選舉之弊。

五月乙亥，詔諸軍主帥各舉部內將材三人，不如所舉者坐之。癸未，追封岳飛為鄂王。

六月癸巳，遣張嗣古賀金主生辰。丙申，置諸軍帳前雄校，以軍官子孫補之。壬寅，詔侍從、臺諫、兩省集議裁抑濫賞。壬子，詔諸路監司核實諸州樁積錢米。沿江、四川軍帥簡練軍實。丁巳，增廬州強勇軍為千人。

秋七月甲子，以旱，詔大理、三衙、臨安府、兩浙及諸路決繫囚。戊辰，禱於天地、宗廟，社稷。己巳，命諸路提刑從宜斷疑獄。蠲內外諸軍逋負營運息錢。辛未，蠲兩浙闕雨州縣逋租。戊子，命諸路提刑、提舉司措置保伍法。

八月己亥，陳自強等上《皇帝玉牒》。癸丑，詔自今以恩賞進秩，歲毋過二官。蠲紹興府攢宮所在民身丁錢絹綿鹽。丙辰，除靜江府、昭州折布錢。戊午，張孝伯罷。

九月乙丑，得四圭，有邸玉一，詔藏於太常。壬午，遣鄧友龍使金賀正旦。丙戌，戒飭兩淮州縣遵守寬恤舊法。

冬十月庚子，以資政殿大學士、淮東安撫使張巖參知政事。壬寅，金遣完顏昌來賀瑞慶節。十一月乙未朔，詔兩淮、荊襄諸州值荒歉奏請不及者，聽先發廩以聞。庚午，封伯栩為安定郡王。壬申，白氣亙天。庚辰，修六合縣城。

十二月癸巳，詔總核內外財賦，以陳自強及兼國用使，費士寅、張巖同知國用事。己亥，詔改明年為開禧元年。壬寅，禁州縣挾私籍沒民產。甲辰，再蠲臨安府民身丁錢三年。乙卯，金遣烏林答毅來賀明年正旦。

開禧元年春正月癸酉，初置澉浦水軍。壬午，雨霾。

二月癸巳，奪徐安國三官。癸卯，詔國用司立考核財賦之法。丙午，蠲臨安府逋負酒稅。

三月庚申，太白晝見。辛未，申嚴民間生子棄殺之禁，仍令有司月給錢米收養。辛巳，以淮西安撫司所招軍為強勇軍。癸未，費土寅罷。

夏四月戊子朔，以錢象祖參知政事兼同知樞密院事，吏部尚書劉德秀簽書樞密院事。辛卯，以江陵副都統李奕為鎮江都統，皇甫斌為江陵副都統兼知襄陽府。戊戌，修《憲聖慈烈皇后聖德事跡》。辛丑，日中有黑子。甲寅，武學生華嶽上書，諫朝廷不宜用兵，恐啟邊釁。以忤韓侂冑，送建寧府編管。乙卯，大風。

五月己巳，賜禮部進士毛自知以下四百三十有三人及第、出身。復淳熙薦舉改官法。乙亥，詔以衛國公□嚴為皇子，進封榮王。甲申，鎮江都統戚拱遣忠義人朱裕結弓手李全焚漣水縣。是月，金國以邊民侵掠及增邊戍來責渝盟。

六月戊子，罷廣東稅場八十一墟。辛卯，詔內外諸軍密為行軍之計。戊戌，命諸路安撫司教閱禁軍。己亥，遣李壁賀金主生辰。庚子，進程松資政殿大學士，為四川制置使。辛丑，淮東安撫鄭挺坐擅納北人牛真及劫漣水軍事敗，奪二官罷。壬寅，天鳴有聲。復同安、漢陽、蘄春三監。己巳，熒惑犯太微右執法。陳自強等上《新修淳熙以後吏部七司法》。壬子，陳自強侍御史鄧友龍等請用本朝故事，以韓侂冑平章軍國事。減大理、三衙、臨安府囚罪一等，釋杖以下。

秋七月庚申，詔韓侂冑平章軍國事，立班丞相上，三日一朝，赴都堂治事。命興元都統司增招戰兵。丙寅，以蘇師旦為安遠軍節度使，領閣門事。丁卯，詔侍從、兩省、臺諫、在外待制、學士已上及內外文武官，各舉將帥邊守一二人。戊辰，贈趙汝愚少保。己卯，韓侂冑等上《高宗御集》。壬午，詔諸路提刑、提舉司措置保甲。癸未，以韓侂冑兼國用使。以旱，詔大理、三衙、臨安府、兩浙州縣及諸路決繫囚。

八月丙戌朔，蠲兩浙闕雨州縣贓賞錢。丁亥，命湖北安撫司增招神勁軍。癸巳，雨。乙巳，以殿前副都指揮使郭倪為鎮江都統兼知揚州。是月，贈宇文虛中少保。追封劉光世為鄜王。

閏月戊寅，韓侂冑等上《欽宗玉牒》、《憲聖慈烈皇后聖德事跡》。

九月丁亥，劉德秀罷。庚子，詔官吏犯贓追還所受如舊法。丁未，遣陳景俊使金賀正旦。庚戌，大風。

冬十月甲子，江州守臣陳鑄以歲旱圖獻瑞禾，詔奪一官。丙寅，升嘉定府為嘉慶軍。庚午，金遣紇石烈子仁來賀瑞慶節。復置和州馬監。

十一月乙酉，置殿前司神武軍五千人屯揚州。乙未，申嚴告訐之禁。十二月癸丑朔，修孝宗、光宗《御集》。庚午，詔兩淮京西監司、帥守講行寬恤之政。增刺馬軍司弩手。癸酉，詔永除兩浙身丁錢絹。戊寅，金遣趙之傑來賀明年正旦，入見，禮甚倨。韓侂冑請帝還內，詔使人更以正旦朝見。著作郎朱質上書請斬金使，不報。是歲，真裏富國獻瑞象。江浙、福建、二廣諸州旱，兩淮、京西、湖北諸州水，振之。

二年春正月癸未朔，蠲兩浙路身丁紬綿。癸巳，再給軍士雪寒錢。發米振給貧民。以金使悖慢，館伴使、副以下奪官有差。乙未，增太學內舍生為百二十人。辛丑，更名國用司曰國用參計所。己酉，雷雨雹。辛亥，詔坑戶毀錢為銅者不赦，仍籍其家，著為令。是月，雅州蠻高吟師寇邊，遣官軍討之。

二月癸丑，壽慈宮火。甲寅，太皇太后移居大內，車駕月四朝。乙卯，以火災，避正殿，徹樂。丁巳，以久雨，詔大理、三衙、臨安府及諸路決繫囚。己卯，復御正殿。

三月癸巳，以程松為四川宣撫使，吳曦為宣撫副使。甲午，頒《開禧重修七司法》。丁酉，詔諸路監司歲十一月按部理囚，如五月之制。己亥，從太皇太后幸聚景園。乙巳，錢象祖罷，以張巖兼知樞密院事。丙午，以錢象祖懷奸避事，奪二官、信州居住，己酉，知處州徐邦憲入見，請立太子，因以肆赦弭兵，侍御史徐柟劾罷之。

夏四月己未，雅州蠻作亂，焚碉門砦，官軍失利。庚申，四川宣撫司復調御前大軍往討之。甲子，以薛叔似為兵部尚書、湖北京西宣撫使，鄧友龍為御史中丞、兩淮宣撫使。下納粟補官之令。戊辰，以吳曦兼陜西、河東路招撫使。己巳，調三衙兵增戍淮東。庚午，追奪秦檜王爵，命禮官改謚。乙亥，以郭倪兼山東、京東路招撫使，鄂州都統趙淳兼京西北路招撫使，皇甫斌兼京西北路招撫副使，丁丑，吳曦遣其客姚淮源獻關外四州於金，求封蜀王。鎮江都統制陳孝慶復泗州，江州統制許進復新息縣。戊寅，光州忠義人孫成復褒信縣。

五月辛巳朔，陳孝慶復虹縣。吳興郡王秉薨，追封沂王，謚曰靖惠。癸未，禁邊郡官吏擅離職守。丙戌，江州都統王大節引兵攻蔡州，不克，軍大潰。丁亥，下詔伐金。癸巳，以伐金告於天地、宗廟、社稷。皇甫斌引兵攻唐州，敗績。興元都統秦世輔出師至城固縣，軍大亂。甲午，賜宗室希瞿子名均，命為沂王秉後，補千牛衛將軍。以池州副都統郭倬、主管馬軍行司公事李汝翼會兵攻宿州，敗績。壬寅，太白晝見。簡荊襄、兩淮田卒以備戰兵。癸卯，郭倬等還至蘄縣，金人追而圍之，倬執馬軍司統制田俊邁以與金人，乃得免。

六月壬子，王大節除名、袁州安置，尋徙封州。癸丑，建康都統李爽攻壽州，敗績。甲寅，鄧友龍罷。以江南東路安撫使丘崇為刑部尚書、兩淮宣撫使。乙卯，雅州蠻高吟師出降，官軍殺之。丁巳，減大理、三衙、臨安府囚罪一等，釋杖以下。奪郭倬、李汝翼二官。辛酉，奪皇甫斌三官。甲子，李爽罷。丁卯，曲赦泗州，減雜犯死罪囚，餘皆除之，蠲其租稅三年。建康副都統田琳復壽春府。戊辰，雅州蠻復寇邊。甲戌，奪李爽三官、汀州居住。再奪皇甫斌五官、南安軍安置。丙子，奪鄧友龍三官、興化軍居住，戊寅，蘇師旦罷。是月，命丘崇至揚州部署諸將，悉三衙江上軍分守江、淮要害。金人封吳曦為蜀王。

秋七月辛巳，復紹興邊郡賞。奪蘇師旦三官、衡州居住，仍籍其家。罷旱傷州軍比較租賦一年。詔侍從、臺諫、兩省、卿監、郎官、監司、郡守、前宰執侍從、各舉人材二三人。壬午，雅州蠻出降，庚子，蘇師旦除名、韶州安置。癸卯，以張巖知樞密院事，禮部尚書李壁參知政事。乙巳，置沂王府小學教授。

八月丙寅，有司上《開禧刑名斷例》。斬郭倬丁鎮江。戊辰，再奪李爽三官、南雄州安置。辛未，詔諸州無證有佐之獄毋奏裁。壬申，以淮東安撫司所招軍為御前強勇軍。

九月壬午，金兵攻奪和尚原。己丑，朝獻於景靈宮。庚寅，朝饗於太廟。辛卯，合祭天地於明堂，大赦。乙巳，賞復泗州功。

冬十月戊申朔，詔內外軍帥各舉智勇可將帥者二人。辛酉，以將士暴露，罷瑞慶節宴。丙子，金人自清河口渡淮，遂圍楚州。

十一月庚辰，命主管殿前司公事郭杲領兵駐真州以援兩淮。辛巳，金人破棗陽軍。甲申，以丘崇簽書樞密院事，督視江、淮軍馬。金人犯神馬坡，江陵副都統魏友諒突圍趨襄陽。乙酉，趙淳焚樊城。戊子，金人犯廬州，田琳拒退之。癸巳，以金人犯淮告於天地、宗廟、社稷。乙未，避正殿，減膳。以湖廣總領陳謙為湖北、京西宣撫副使。丙申，金人去廬州。丁酉，金人犯舊岷州，守將王喜遁去。戊戌，金人圍和州，守將周虎拒之。金人破信陽軍。辛丑，金人圍襄陽。壬寅，金人破隨州。癸丑，太皇太后賜錢一百萬緡犒賞軍士。詔諸路招填禁軍以待調遣。甲辰，金人犯真州。乙巳，金人破西和州。是月，濠州、安豐軍及邊屯皆為金人所破。十二月戊申，金人圍德安府，守將李師尹拒之。庚戌，金人破成州，守臣辛□□之遁去。吳曦焚河池縣，退屯青野原。辛亥，釋大理、三衙、臨安府杖以下囚。癸丑，金人去和州。甲寅，金人攻六合縣，郭倪遣前軍統制郭僎救之，遇於胥浦橋，大敗，倪棄揚州走。丁巳，金人破大散關。戊午，熒惑守太微。癸亥，魏友諒軍潰於花泉，走江陵。丁卯，金人犯七方關，興州中軍正將李好義拒卻之。戊辰，吳曦還興州。金人自淮南退師，留一軍據濠州。己巳，罷郭倪，奪三官，責授果州團練副使、南康軍安置。庚午，薛叔似、陳謙罷。以荊湖北路安撫使吳獵為湖北、京西宣撫使。復兩浙圍田，募兩淮流民耕種。癸酉，吳曦始自稱蜀王。甲戌，以鎮江副都統畢再遇為鎮江都統、權山東京東路招撫司公事。乙亥，四川宣撫使程松遁。

三年春正月丁丑朔，丘崇罷。己卯，命知樞密院事張巖督視江、淮軍馬。庚辰，以陳自強兼樞密使。癸未，金人破階州。丁亥，子圻生。庚寅，詔建康府給淮民裝錢，遣歸業。辛卯，吳曦招通判興元府、權大安軍事楊震仲，震仲不屈，死之。癸巳，命兩淮帥守、監司招集流民。甲午，吳曦僭位於興州。甲辰，奪池州都統陳孝慶三官罷。

二月壬子，以金師退，御正殿，復膳。甲寅，削奪福建路總管兼延祥水軍統制商榮官爵、柳州安置。己未，罷程松四川宣撫使，以成都府路安撫使楊輔為四川制置使，沿江制置使葉適兼江、淮制置使。庚申，以旱，詔大理、三衙、臨安府決繫囚。癸亥，子圻薨，追封順王，謚沖懷。甲子，振給旱傷州縣貧民。命諸路提刑司從宜斷疑獄。丁卯，罷江、浙、荊湖、福建招軍。戊辰，子址生。庚午，金人去襄陽。辛未，以旱，禱於天地、宗廟、社稷。命有司舉行寬恤之政八條，蠲兩淮被兵諸州今年租賦。乙亥，釋兩浙路杖以下囚。四川宣撫副使司隨軍轉運安丙及興州中軍正將李好義、監四川總領所興州合江倉楊巨源等共誅吳曦，傳首詣行在，獻於廟社，梟三日，四川平。並誅曦妻子，家屬徙嶺南，奪其父挺官，遷吳璘子孫出蜀，存其廟祀，玠子孫免連坐。

三月丙子朔，蠲兩淮被兵州郡役錢。丁丑，斬偽四川都轉運使徐景望於利州。壬辰，興州將劉昌國引兵至階州，金人退去。癸巳，李好義復西和州。丁酉，金人去成州。庚子，詔以楊輔為四川宣撫使，安丙為端明殿學士、四川宣撫副使，起居舍人許奕為四川宣諭使。落程松資政殿大學士，奪六官、筠州安置。忠義統領張翼復鳳州。辛丑，曲赦四川，減雜犯死罪囚，釋杖以下。壬寅，責授程松順昌軍節度副使、澧州安置。

夏四月戊申，以吳獵兼四川宣諭使。子址薨，追封申王，謚沖懿。癸丑，赦兩淮、湖北、京西被兵諸州，減雜犯死罪囚，釋流以下。蠲湖北、京西諸郡今年租賦。四川忠義人復大散關。己未，奉使金國通謝、國信所參議官方信孺發行在。庚申，以兵部尚書宇文紹節知江陵府，權湖北、京西宣撫使。壬戌，詔吳獵與宣撫司議，分興州都統司軍之半屯利州。丁卯，召楊輔詣行在，以吳獵為四川制置使。戊辰，以資政殿學士錢象祖參知政事。己巳，改興州為沔州。庚午，贈楊震仲官，仍官其子一人。癸酉，金人復破大散關。甲戌，赦西和、階、成、鳳四州。

五月丁丑，賞誅吳曦功。戊寅，用四川宣撫司奏，吳曦黨人張伸之等一十六人除名，編配兩廣及湖南諸州。己丑，以旱，禱於天地、宗廟、社稷。辛卯，以太皇太后謝氏有疾，赦，是日崩。四川宣撫副使司參贊軍事楊巨源與金人戰於長橋，敗績。戊戌，詔四川宣撫、制置司分治兵民。庚子，復置沔州副都統制，以李好義為之。辛丑，李好義襲秦州，敗還。

六月甲寅，賞守襄陽功。己未，李好義遇毒死。癸亥，以林拱辰為金國通謝使，遣富管使金告哀，劉彌正賀金主生辰。癸酉，安丙殺其參議官楊巨源。

秋七月己卯，命不儔為嗣濮王。乙酉，以災傷，下詔罪己。

八月己巳，上大行太皇太后謚曰成肅皇后。

九月丁丑，詔諸路帥臣申儆邊備。辛巳，召張巖詣行在。壬午，方信孺以忤韓侂冑，坐用私覿物擅作大臣饋遺金將，奪三官、臨江軍居住。甲申，減極邊官吏舉主員。乙酉，權攢成肅皇后於永阜陵。丙戌，命淮西轉運司措置雄淮軍。辛卯，以趙淳為殿前副都指揮使兼江、淮制置使。乙未，張巖罷。辛丑，遣王□冉持書赴金國都副元帥府。壬寅，祔成肅皇后神主於太廟。

冬十月乙巳，減臨安、紹興二府囚罪一等，蠲民緣攢宮役者賦。丙午，更殿前司純隊法。乙卯，復珍州遵義軍。丙辰，詔以邊事諭軍民。

十一月甲戌，詔：韓侂冑輕啟兵端，罷平章軍國事；陳自強阿附充位，罷右丞相。乙亥，禮部侍郎史彌遠等以密旨命權主管殿前司公事夏震誅韓侂冑於玉津園。以錢象祖兼知樞密院事，李壁兼同知樞密院事。以誅韓侂冑詔天下。丁丑，以夏震為福州觀察使、主管殿前司公事，將士行賞有差。奪陳自強三官、永州居住。戊寅，責授蘇師旦武泰軍節度副使、韶州安置；己卯，斬之。詔：「奸臣竄殛，當首開言路，以來忠讜。中外臣僚，各具所見以聞。」辛巳，再奪鄧友龍五官、南雄州安置，尋除名，徙循州。乙酉，置御前忠銳軍。丙戌，以御史中丞衛涇簽書樞密院事兼參知政事。丁亥，詔立皇子榮王□嚴為皇太子，更名懤。戊子，郭倪除名、梅州安置，郭僎除名，連州安置：仍籍其家。奪李壁三官、撫州居住。癸巳，奪張巖二官、徽州居住。己亥，以立皇太子，大赦。十二月癸卯，以丘崇為江、淮制置大使。罷山東、京東招撫司。以許奕為金國通問使。乙巳，太白晝見。丁未，罷京西北路招撫司。己酉，落葉適寶文閣待制。蠲兩淮州軍稅一年。庚戌，奪許及之二官、泉州居住。奪薛叔似二官、福州居住。再奪皇甫斌五官、英德府安置。癸丑，金人復破隨州。辛酉，以錢象祖為右丞相兼樞密使，衛涇及給事中雷孝友並參知政事，吏部尚書林大中簽書樞密院事。乙丑，以禮部尚書史彌遠同知樞密院事。丙寅，贈呂祖儉朝奉郎、直秘閣，官其子一人。丁卯，詔改明年為嘉定元年。是歲，浙西旱蝗，沿江諸州水。

本紀第三十九

寧宗三

嘉定元年春正月戊寅，右諫議大夫葉時等請梟韓侂冑首於兩淮以謝天下，不報。辛巳，下詔求言。壬午，王柟還自河南，持金人牒，求韓侂冑首。丙戌，葉時等復請梟侂冑首於兩淮。戊子，安定郡王伯栩薨。壬辰，以史彌遠知樞密院事，以許奕為金國通謝使。

二月戊申，追復趙汝愚觀文殿大學士，謚忠定。詔史官改紹熙以來韓侂冑事跡。壬子，詔臨安府振給流民。戊午，責授程松果州團練副吏、賓州安置。是月，郴州黑風峒寇羅世傳作亂，招降之。

三月癸酉，以毛自知首論用兵，奪進士第一人恩例。戊子，下詔戒飭內外群臣。復秦檜王爵、贈謚。己丑，王柟自軍前再還行在，議以韓侂冑函首易淮、陜侵地。辛卯，詔梟侂冑首於兩淮。是春，子垍生。

夏四月丙辰，詔後省科別群臣奏疏可行者以聞。贈彭龜年寶謨閣直學士，落李沐寶文閣學士。戊午，再責授陳自強復州團練副使、雷州安置，仍籍其家。

閏月辛未，置拘榷安邊錢物所。壬申，雨雹。癸未，子垍薨，追封肅王，謚沖靖。詔大理、三衙、臨安府及諸路闕雨州縣決繫囚，釋杖以下。甲申，詔自今視事，令皇太子侍立。乙酉，以錢象祖兼太子少傅，衛涇、雷孝友、林大中並兼太子賓客。辛卯，以旱，禱於天地、宗廟、社稷。癸巳，減常膳。乙未，蠲兩浙闕雨州縣貧民逋賦。命大理、三衙、臨安府、兩浙州縣決繫囚。丙申，幸太乙宮、明慶寺禱雨。丁酉，以旱，詔求言。

五月辛酉，賜禮部進士鄭自成以下四百二十有六人及第、出身。甲子，太白經天。乙丑，以飛蝗為災，減常膳。丁卯，詔侍從、臺諫疏奏闕政，監司、守令條上民間利害。

六月庚午，金人歸大散關。辛未，金人歸濠州。乙亥，衛涇罷。丙子，遣鄒應龍賀金主生辰。甲申，林大中薨。乙未，以蝗，禱於天地、社稷。丙戌，詔侍從、兩省、臺諫舉沿邊守臣。辛卯，以史彌遠兼參知政事。

秋七月辛丑，詔呂祖泰特補上州文學。癸丑，以丘崇同知樞密院事。壬戌，以飛蝗為災，詔三省疏奏寬恤未盡之事。

八月戊辰朔，發米振貧民。辛未，丘崇卒。甲戌，命侍從、臺諫、兩省詳議會子折閱利害。辛巳，以禮部尚書婁機同知樞密院事，吏部尚書樓鑰簽書樞密院事。丙戌，詔禮部侍郎許奕、起居舍人曾從龍考訂監司、守令所陳民間利害，擇可行者以聞，其未上者趣之。甲午，發米二十萬，振糶江、淮流民。

九月辛丑，金使完顏侃、喬宇入見。壬子，出安邊所錢一百萬緡，命江、淮制置大使司糴米振饑民。己未，詔以和議成諭天下。甲子，遣曾從龍使金賀正旦。乙丑，大風。赦沿邊諸州。

冬十月丙子，以錢象祖為左丞相，史彌遠為右丞相。雷孝友知樞密院事仍兼參知政事，婁機參知政事，樓鑰同知樞密院事。己卯，褒錄慶元上書楊宏中等六人。庚辰，封伯柷為安定郡王。辛巳，蔡璉除名，配贛州牢城。癸未，金遣使來賀瑞慶節。

十一月丙辰，金主璟殂。戊午，史彌遠以母憂去位。十二月戊辰，錢象祖罷。庚午，四川初行當五大錢。升嘉興府為嘉興軍。再奪李沐三官、信州居住。戊寅，改命曾從龍使金吊祭。己卯，黎州蠻畜卜寇邊。己丑，遣宇文紹彭使金賀即位。辛卯，蠲兩淮州軍二稅一年。是歲，江、淮制置司汰雄淮軍歸農，淮東揀刺八千餘人以補鎮江大軍及武鋒軍之闕，淮西揀刺二萬六千餘人以為御前定武軍。

二年春正月庚子，詔內外有司疏陳節用之事。辛丑，金遣裴滿正來告哀。丁己，以樓鑰參知政事，御史中丞章良能同知樞密院事，吏部尚書宇文紹節簽書樞密院事。庚申，金遣蒲察知剛來獻遺留物。詔侍從、兩省、臺諫各舉監司、郡守治行尤異者二三人。

二月己巳，金遣使來告即位。庚午，黎州蠻寇邊。壬午，以會子折閱日甚，詔侍從、兩省以下各疏奏所見。丁亥，罷法科試經義，復六場舊法。戊子，大風。

三月丙申，雨雹。巳酉，詔民以減會子之直籍沒家財者，有司立還之。戊午，禁兩淮官吏私買民田。庚申，命浙西及沿江諸州給流民病者藥。辛酉，罷漳、泉、福三州、興化軍賣廢寺田。壬戌，出內庫錢十萬緡為臨安貧民棺槥費。

夏四月乙丑，詔諸路監司督州縣捕蝗。戊辰，江、淮制置司言，放廬、濠二州忠義軍歸農。甲申，賜臨安諸軍死者棺錢。戊子，賜楊震仲謚曰節毅。

五月丙申，史彌遠起復。丁酉，以旱，詔諸路監司決繫囚，劾守令之貪殘者，戊戌，借補訓武郎羅日願謀為變，伏誅。庚子，詔侍從、兩省、臺諫各舉監司、郡守有政績才望者二人，以補郎官之闕。辛丑，申命州縣捕蝗。癸卯，詔兩淮、荊襄守令以戶口多寡為殿最。乙卯，釋大理、三衙、臨安府、兩浙州縣杖以下囚。除茶鹽賞錢。己未，以旱，詔群臣上封事。庚申，禱於天地、宗廟、社稷。

六月癸亥朔，命浙西諸州諭民種麻豆，毋督其租。詔臺省及諸路監司速決滯獄。戊辰，奉安成肅皇后神御於景靈宮。己巳，遣俞應符賀金主生辰。乙酉，復禱雨於天地、宗廟、社稷。己丑，命江西、福建、二廣豐稔諸州糴運以給臨安，仍償其費。辛卯，京湖制置司言，放諸州新軍及忠義人歸農。

秋七月癸巳，命有司舉行寬恤之政五條。乙未，詔荒歉州縣七歲以下男女聽異姓收養，著為令。己亥，蠲信陽、荊門、漢陽軍民賦。壬寅，命兩淮轉運司給諸州民麥種。癸卯，募民以振饑免役。

八月甲子，聽兩淮諸州民行鐵錢於沿江八州。乙丑，以安丙為四川制置大使，罷宣撫司。甲戌，冊皇太子。丁丑，皇太子謁於太廟。戊寅，詔皇太子更名詢。己卯，黎州蠻復寇邊。丙戌，發米十萬石振兩淮饑民。

九月己亥，朝獻於景靈宮。庚子，朝享於太廟。辛丑，合祭天地於明堂，大赦。丙午，增太學內舍生十員。癸丑，命吏部郎官劉□龠等審定中外所陳會子利害，上於朝。己未，遣費培使金賀正旦。

冬十月丁卯，命京湖制置司募逃卒及放散忠義以補廂、禁軍闕。丁丑，金遣使來賀瑞慶節。己丑，命兩淮轉運司給諸州民稻種。減公私房廊白地錢什之三。

十一月辛卯朔，沔州統制張林等謀作亂，事覺，貸死除名、廣南羈管。甲午，詔浙西監司募饑民修水利。乙未，以歲饑罷雪宴。是月，郴州黑風峒寇李元礪作亂，眾數萬，連破吉、郴諸縣，詔遣荊、鄂、江、池四州軍討之。十二月甲子，四川制置大使司調官軍討黎州蠻，敗績。己巳，賜朱熹謚曰文。乙亥，詔諸州毋糴職田租。丙戌，金遣使來賀明年正旦。是歲，諸路旱蝗，揚、楚、衡、郴、吉五州、南安軍盜起。

三年春正月甲辰，下詔招諭群盜。又詔戒飭監司、郡守。丙午，雨土。

二月辛酉，黎州蠻復寇邊。庚午，詔楚州武鋒軍歲給累重錢，如大軍例。壬午，以工部侍郎王居安知隆興府，督捕峒寇。

三月丁酉，蠲都城及荒歉諸州民間逋負。己亥，以湖南轉運判官曹彥約知潭州，督捕峒寇。庚子，賜彭龜年謚曰忠肅。甲寅，誅楚州渠賊胡海。丙辰，以久雨，釋兩浙州縣繫囚。

夏四月癸亥，李元礪犯南雄州，官軍大敗。乙丑，決臨安繫囚，釋杖以下。丙寅，詔監司、守臣安集泰、吉二州民經賊蹂踐者。戊辰，出內庫錢二十三萬緡賜臨安軍民。己巳，詔臨安府給細民病死者棺櫬。

五月乙未，淮東賊悉平，詔寬恤殘破州縣。甲辰，以去歲旱蝗，百官應詔封事，命兩省擇可行者以聞。乙巳，命沿海諸州督捕海寇。戊申，經理兩淮屯田。庚戌，以江陵忠勇軍為御前忠勇軍。癸丑，以久雨，發米振貧民。

六月丁己朔，日有食之。壬戌，命有司舉行寬恤之政十有九條。癸亥，遣黃中賀金主生辰。己卯，加楊次山少保，封永陽郡王。詔三衙、江上、四川諸軍主帥核實軍籍，期冒者以贓論。是月，池州副都統許俊、江州副都統劉元鼎與李元礪戰於江西，皆不利。知潭州曹彥約又與賊戰，亦為所敗，賊勢愈熾。

秋七月辛卯，申嚴圍田增廣之禁。癸卯，定南班為三十員。

八月乙亥，大風拔木。是月，臨安府蝗。

九月丙戌朔，詔三衙、江上諸軍，升差將校必以材藝年勞，其徇私者，臺諫及制置、總領劾之。癸丑，遣錢仲彪使金賀正旦。

冬十月壬申，雷。金遣使來賀瑞慶節。丁丑，推南雄州戰歿將士恩。

十一月癸巳，賞楚州平賊功。乙巳，遣朝臣二人往兩浙路與提舉官議收浮鹽。是月，李元礪迫贛州、南安軍，詔以重賞募人討之。十二月丙辰，詔江、淮諸司嚴飭守令安集流民。戊午，婁機罷。丙寅，湖南賊羅世傳縛李元礪以降，峒寇悉平。辛巳，金遣使來賀明年正旦。黎州蠻請降。是歲，臨安、紹興二府、嚴、衢二州大水，振之，仍蠲其賦。

四年春正月己丑，敘州蠻攻嘉定府利店砦，陷之。甲辰，以四川鹽擔錢對減激賞絹一年。丙午，詔湖南、江西諸州經賊蹂踐者，監司、守臣考縣令安集之實，第其能否以聞。

二月乙卯，李元礪伏誅。壬戌，羅世傳補官，尋復叛。辛巳，罷廣西諸州牛稅。

閏月丁未，大風。辛亥，詔諸路帥臣、監司、守令格朝廷振恤之令及盜發不即捕者，重罪之。

三月己未，臨安府振給病民，死者賜棺錢。丙子，沔州將劉世雄等謀據仙人原作亂，伏誅。夏四月甲申，禁兩浙、福建州縣科折鹽酒。己丑，以吳曦沒官田租代輸關外四州旱傷秋稅。丙午，賜黑風峒名曰效忠。戊申，出內庫錢瘞疫死者貧民。是月，四川制置大使司置安邊司以經制蠻事，命成都路提刑李𡌴、潼川路安撫許奕共領之。

五月乙亥，賜禮部進士趙建大以下四百六十有五人及第、出身。

六月丁亥，遣余嶸賀金主生辰，會金國有難，不至而還。減京畿囚罪一等，釋杖以下。辛丑，更定四川諸軍軍額。

秋七月壬戌，太白晝見。丙寅，詔四川官吏嘗受偽命者，自今毋得敘用。丁丑，詔軍興以來爵賞冒濫者聽自陳，除其罪。

九月辛酉，敘州蠻寇邊。乙亥，羅世傳為其黨所殺。丁丑，遣程卓使金賀正旦。詔附會開邊得罪之人，自今毋得敘用。

冬十月甲辰，以金國有難，命江淮、京湖、四川制置司謹邊備。

十一月己酉朔，日有食之。癸丑，賞平峒寇功。甲戌，申嚴諸軍升差之制。十二月辛巳，奉議郎張鎡坐扇搖國本除名、象州羈管。癸未，以會子折閱不行，遣官體訪江、浙諸州。乙巳，金遣使來賀明年正旦。是歲，金國有難，賀生辰使不至。

五年春正月己巳，詔諸路通行兩浙倍役法，著為令。壬申，賜李好義謚曰忠壯。

二月壬午，罷兩淮軍興以來借補官。

三月庚戌，四川制置司遣兵分道討敘州蠻，其酋米在請降。戊辰，以久雨，詔大理、三衙、臨安府、兩浙州縣決繫囚。甲戌，以廣東、湖南、京西盜平，監司、帥臣進職有差。夏五月癸酉，安南國王李龍翰卒，以其子昊旵為安南國王。詔州縣見役人毋納免役錢，役滿復輸。

六月癸未，遣傅誠賀金主生辰。乙酉，禁銅錢過江。

秋七月庚申，賞降敘州蠻功。戊辰，以雷雨毀太廟屋，避正殿減膳。

八月甲戌朔，御後殿，復膳。

九月丙午，太白晝見。己酉，有司上《續編中興禮書》。庚戌，遵義砦夷楊煥來獻馬。辛未，罷沿海諸州海船錢。遣應武使金賀正旦。

冬十月辛巳，詔諸路總領官歲舉堪將帥者二三人，安撫、提刑舉可備將材者各二人。戊子，金遣使來賀瑞慶節。戊戌，雷。遣使吊祭安南。

十一月庚申，朝獻於景靈宮。辛酉，朝饗於太廟。壬戌，祀天地於圜丘，大赦。十二月丁丑，再蠲濠州租稅一年。壬午，詔蠲州縣橫增稅額。己亥，金遣使來賀明年正旦。

六年春正月庚申，宇文紹節卒。詔侍從、臺諫、兩省官、帥守、監司各舉實才二三人。

二月丁丑，太白晝見。丙戌，有司上《嘉定編修吏部條法總類》。乙未，詔宗室毋與胥吏通姻，著為令。

三月癸亥，樓鑰罷。

夏四月丙子，以章良能參知政事。甲午，復法科試經義法，雜流進納人不預。

五月丁卯，以旱，命大理、三衙、臨安府決繫囚。戊辰，修慶元六年以來寬恤詔令。

六月乙亥，詔刑部歲終上諸州未決之獄於尚書省，擇其最久者罪之。丁丑，遣董居誼賀金主生辰，會金國亂，不至而還。丁亥，復監司臧否守令及監司、郡守舉廉吏所知法。丙申，詔三衙、江上諸軍主帥各舉堪將帥者二三人。

八月己巳朔，詔諸路監司、帥臣舉所部官吏之才行卓絕、績用章著者。庚午，知思州田宗範謀作亂，夔州路安撫司遣兵討平之。是月，金人弒其主允濟。

九月甲辰，蠲京、湖諸州逋負二十八萬餘緡。

閏月戊辰朔，詔御史臺置考課監司簿。丙戌，以金主新立，命四川謹邊備。己丑，詔湖北監司、守令振恤旱傷。癸巳，雷。甲午，史彌遠等上《三祖下七世仙源類譜》、《高宗寶訓》、《皇帝玉牒》、《會要》。乙未，大雷。丙申，以雷發非時，下罪己詔。

冬十月丁酉朔，申嚴互送之禁。戊申，遣真德秀賀金主即位，會金國亂，不至而還。庚戌，遣李□使金賀正旦，亦不至而還。甲子，金遣使來告即位。

十一月癸未，虛恨蠻寇嘉定府之中鎮砦。十二月壬寅，蠲瓊州丁鹽錢。癸亥，金遣使來賀明年正旦。是歲，兩浙諸州大水，振之。

七年春正月丁卯朔，四川制置司遣提舉皂郊博馬務何九齡率諸將及金人戰於秦州城下，敗還。丁丑，章良能薨。壬午，沔州都統王大才斬何九齡，梟首境上，以其事聞。

三月丁卯，以安丙同知樞密院事，成都府路安撫使董居誼為四川制置使。庚辰，金國來督二年歲幣。戊子，金人來止賀正旦使。

夏四月癸卯，蠲福建沿海諸州貧民納鹽。

五月丁丑，太白經天。乙酉，賜禮部進士袁甫以下五百四人及第、出身。

六月辛丑，以旱，命諸路州軍禱雨。甲辰，詔諸路監司、守臣速決滯訟。丙午，蠲兩浙路諸州贓賞錢。壬子，釋大理、三衙及兩浙路杖以下囚。丁巳，置嘉定府邊丁二千人以備蠻。

秋七月甲子朔，以左諫議大夫鄭昭先簽書樞密院事兼權參知政事。戊辰，詔省吏毋授參議官。乙亥，金人來告遷於南京。庚寅，以起居舍人真德秀奏，罷金國歲幣。是月，夏人以書來四川，議夾攻金人，不報。

八月癸巳朔，罷關外四州所增方田稅。乙未，罷四川宣制司所補官。癸卯，復建宗學。置博士、諭各一人，弟子員百人。金國復來督歲幣。乙巳，太白經天。禁州縣沮壞義役。戊申，詔以安丙為觀文殿學士、知潭州。

九月壬戌朔，日有食之，太白晝見。乙丑，史彌遠等上《高宗中興經武要略》。戊寅，調殿前司兵增戍天長縣。丙戌，以久雨，釋大理、三衙、臨安府杖以下囚。庚寅，釋兩浙路杖以下囚。除茶鹽賞錢。

冬十月壬辰朔，出內帑錢振臨安府貧民。

十一月辛酉朔，遣聶子述使金賀正旦，刑部侍郎劉□龠等及太學諸生上章言其不可，不報。丙戌，命浙東監司發常平米振災傷州縣。罷四川制置大使司所開鹽井。十二月甲午，復罷同安監鑄錢。丁巳，金遣使來賀明年正旦。是歲，黎州蠻畜卜始降。

八年春正月辛未，命師禹嗣秀王。詔侍從、兩省、臺諫各舉將材三人。己卯，遣丁煜賀金主生辰。戊子，申嚴銷金鋪翠之禁。

二月丙午，雷孝友罷。壬子，蠲平江等五郡逋負米，釋其繫囚。己未，雨土。

三月辛酉，詔大郡歲舉廉吏二人，小郡一人。乙亥，以旱，命諸路州縣禱雨。丙子，蠲臨安府茶鹽賞錢。釋兩浙諸州繫囚。辛巳，應賢良方正能直言極諫科何致坐妄造事端、營惑眾聽，配廣西牢城。癸未，安定郡王伯柷薨。丙戌，釋江、淮闕雨州郡杖以下囚。

夏四月乙未，幸太一宮、明慶寺禱雨。辛丑，避正殿，減膳。壬寅，禱雨於天地、宗廟、社稷。癸卯，詔中外臣民直言時政得失。乙巳，減臨安及諸路雜犯死罪以下囚，釋杖以下。

五月辛未，雨。己卯，命利州路安撫司招刺忠義人。辛巳，御正殿，復膳。癸未，復命有司禱雨。甲申，詔贓吏毋得減年參選，著為令。乙酉，發米振糶臨安府貧民。

六月丙辰，詔兩浙、江、淮路諭民雜種粟麥麻豆，有司毋收其賦，田主毋責其租。

秋七月辛酉，以鄭昭先參知政事，禮部尚書曾從龍簽書樞密院事。壬戌，詔四川立楊巨源廟，名曰褒忠。戊辰，蠲兩淮諸州今年秋稅並極邊五州明年夏稅。癸酉，蠲臨安、紹興二府貧民夏稅。丙子，發米三十萬石振糶江東饑民。庚辰，詔弟搢更名思正，侄均更名貴和。甲申，詔職田蠲放如民田，違者坐之。

八月己丑，賜張栻謚曰宣。庚子，申嚴宗子訓名法。丁未，權罷旱傷州縣比較賞罰。己酉，禁州縣遏糴。是月，蘭州盜程彥暉求內附，四川制置使董居誼卻之。

九月己巳，朝獻於景靈宮。庚午，朝饗於太廟。辛未，合祭天地於明堂，大赦。乙亥，申嚴兩浙圍田之禁。甲申，罷四川法科試。

冬十月乙未，命六部各類赦書寬恤事，下諸路監司推行。壬寅，金遣使來賀瑞慶節。

十一月丙辰朔，封伯澤為安定郡王。癸亥，遣施累使金賀正旦。十二月己丑，詔楊巨源、李好義子孫各進一官。辛亥，金遣使來賀明年正旦。是歲，兩浙、江東西路旱蝗。

九年春正月乙丑，賜呂祖謙謚曰成。置馬軍司水軍。乙亥，遣留筠賀金主生辰。丙子，命諸州招填軍籍。辛巳，罷諸路旱蝗州縣和糴及四川關外科糴。

二月甲申朔，日有食之。辛亥，東西兩川地大震。

三月乙卯，又震。甲子，又震，馬湖夷界山崩八十里，江水不通。丁卯，又震。壬申，又震。丁丑，詔侍從、臺諫、兩省舉堪監司者各二人。

夏四月戊戌，秦州人唐進與其徒何進等引眾十萬來歸，四川制置使董居誼拒卻之。

五月癸酉，太白晝見。

六月辛卯，西川地震。壬辰，又震。乙未，又震，黎州山崩。戊申，振恤浙西被水州縣，寬其租稅。

秋七月戊辰，詔邊縣擇才不拘常法，其餘並遵三年之制。

九月甲申，詔兩浙、江東監司核州縣被水最甚者，蠲其租。

冬十月癸亥，西川地震。甲子，又震。丙寅，金遣使來賀瑞慶節。

十一月庚寅，遣陳伯震使金賀正旦。癸卯，以程彥暉攻圍鞏州，迫及川界，命利州副都統劉昌祖移駐西和州以備之。十二月丁巳，再給諸軍雪寒錢。乙亥，金遣使來賀明年正旦。

本紀第四十

寧宗四

十年春正月癸巳，雨土。乙未，大風。庚子，遣錢撫賀金主生辰。

二月庚申，地震。

夏四月丁未朔，金人犯光州中渡鎮，執榷場官盛允升殺之，遂分兵犯樊城。戊申，鄂州、江陵府副都統王守中引兵拒之，金人遂分兵圍棗陽、光化軍。丙辰，詔江淮制置使李玨、京湖制置使趙方措置調遣，仍聽便宜行事。丁巳，命四川制置使董居誼酌量緩急，便宜行事。辛酉，廬州鈐轄王辛敗金人於光山縣之安昌砦，殺其統軍完顏掩。壬戌，金兵遁去，隨州、光化皆以捷聞。丁卯，詔出戍官兵金給其家。

五月辛巳，以久雨，釋大理、三衙、臨安府杖以下囚，蠲茶鹽賞錢。甲申，賜禮部進士吳潛以下五百二十有三人及第、出身。癸卯，趙方請下詔伐金，遂傳檄招諭中原官吏軍民。

六月庚戌，太白晝見。戊午，詔厲將士，募京西忠義人進討。辛未，東川大水。癸酉，太白經天。

秋七月丙子朔，日有食之。戊寅，以旱，釋諸路杖以下囚。甲申，雅州蠻寇邊，焚碉門砦，遣兵討之。丁亥，嗣濮王不儔薨。庚子，詔諸軍將佐有罪者送屯駐州鞫之，罷軍士淫刑。

八月乙丑，詔監司、郡守各舉威勇才略可將帥者二人。

冬十月乙巳朔，以久雨，釋大理、三衙、臨安府及兩浙諸州杖以下囚。癸酉，蠲三衙、江上諸軍公私逋負錢。

十一月丁丑，大風。庚辰，太白晝見。甲申，詔浙東提舉司發米十萬石振給貧民。戊戌，太白經天。十二月戊申，以軍興，募民納粟補官。乙卯，詔武舉人毋復應文舉。癸亥，金鳳翔副統軍完顏贇以步騎萬人犯四川。戊辰，迫湫池堡。己巳，破天水軍，守臣黃炎孫遁。金人攻白環堡，破之。庚午，迫黃牛堡，統制劉雄棄大散關遁，金人據之。

十一年春正月壬午，京東路忠義李全率眾來歸，詔以全為京東路總管。戊子，金人圍皂郊堡。壬辰，利州將麻仲率忠義人焚秦州永寧砦。乙未，以度僧牒千給四川軍費。丁酉，詔四川忠義人立功，賞視官軍。金人犯隔芽關，興元都統李貴遁，官軍大潰。

二月甲辰，金人焚大散關而去。乙巳，沔州都統王大才馬蹶，死於河池。丙午，金人破皂郊，死者五萬人。丁未，金人破湫池堡。戊申，金人圍隨州、棗陽軍，游騎至漢上，均州守臣應謙之棄城走。丙辰，白虹貫日。楚州鈐轄梁昭祖焚金人糧舟於大清河，京東忠義副都統沉鐸遣兵助之。

三月丁丑，金人焚湫池堡而去。戊子，利州統制王逸等率忠義人復皂郊，金副統軍完顏贇、包長壽遁去，沔州軍士郭雄追斬贇首，長壽僅以身免。己丑，沔州都統劉昌祖至皂郊。辛卯，忠義人十萬餘出攻秦州，官軍繼進，至赤谷口，王逸傳昌祖之命退師，且放散忠義人，軍大潰。癸巳，包長壽合長安、鳳翔之眾，復攻皂郊，遂趨西和州。是日，鎮江忠義統制彭惟誠等敗於泗州。丙申，劉昌祖焚西和州遁，守臣楊克家棄城去。戊戌，金人破西和州。

夏四月甲辰，劉昌祖焚成州遁，守臣羅仲甲棄城去。是日，金人去西和州。戊申，命四川增印錢引五百萬以給軍費。階州守臣侯頤棄城去。是日，金人去成州。戊午，金人復犯大散關，守將王立遁。己未，金人犯黃牛堡，興元都統吳政拒退之。癸亥，政至大散關，執王立斬之。

五月乙亥，命四川制置司招進忠義人。癸未，蚩尤旗見，其長竟天。丁亥，詔侍從、臺諫、兩省官集議平戎、御戎、和戎三策。壬辰，申嚴試法官七等之制。

六月辛酉，詔湖州振恤被水貧民。

秋七月癸酉，奪知天水軍黃炎孫三官、辰州居住。乙酉，修《孝宗寶訓》。辛卯，蠲四川關外諸州稅役。甲午，蠲光州民兵戰死之家稅役。

九月己卯，朝獻於景靈宮。庚辰，朝鄉於太廟。辛己，合祭天地於明堂，大赦。辛卯，安定郡王伯渾薨。丙申，興元都統吳政、利州副都統張威各進三官。劉昌祖奪五官、韶州安置。冬十月丙午，羅仲甲、楊克家、侯頤並奪三官，仲甲常德府、克家道州、頤撫州居住。戊午，大風。壬戌，修盱眙軍城。

十一月壬申，金人攻安豐軍之黃口灘。是月，陜西人張羽來歸。

十二年春正月戊辰朔，召董居誼詣行在。以新利州路安撫使聶子述為四川制置使。庚辰，金人犯湫池堡，守將石宣拒退之。甲申，金人攻白環堡，守將董照拒退之。戊子，金人犯成州，沔州都統張威自西和州退守仙人原。庚寅，金人犯隨州、棗陽軍，又破信陽軍之二砦，京西諸將引兵拒之。辛卯，金人犯西和州，守臣趙彥吶設伏以待之，殲其眾乃還。金人犯安豐軍，建康都統許俊遣將卻之。金人焚成州，犯河池，守將張斌遁去。癸巳，金人圍安豐軍及光州，攻光化軍，破鄖山縣，進副均州。甲午，破鳳州，守臣雷雲棄城去，金人夷其城。乙未，興元都統吳政及金人戰於黃牛堡，死之。金人乘勝攻武休關。

二月戊戌朔，金人破光山縣。太白晝見。壬寅，金人圍棗陽軍，京湖制置使趙方遣統制扈再興救之，不克進而還。癸卯，金人破武休關，興元都統李貴遁還，利州路提刑、權興元府事趙希昔棄城去。丁未，金人破興元府。戊申，金人攻棗陽軍。己酉，遣殿前司軍八千人防捍江面。庚戌，以曾從龍同知樞密院事兼江、淮宣撫使，權吏部尚書任希夷簽書樞密院事。辛亥，金人破大安軍，守臣李文子棄城去。金人犯洋州，守臣蔡晉卿遣兵拒之，不克，洋州破。壬子，四川制置使董居誼自利州遁。沔州都統張威遣統制石宣等邀擊金人於大安軍，大破之，獲其將巴土魯安，金人遂去興元府。丙辰，金人去洋州。丁巳，京湖制置使趙方遣統制扈再興等引兵三萬餘人出攻唐、鄧二州，隨州忠義統領劉世興等引兵攻唐州。甲子，金人去棗陽軍。乙丑，夏人復以書來四川，議夾攻金人，利州路安撫丁煜許之。

三月己巳，以鄭昭先知樞密院事，曾從龍參知政事。癸酉，金人復入洋州，焚其城而去。乙亥，興元軍士權興等作亂，犯巴州，守臣秦季□□棄城去。鄂州統制劉世榮會兵攻唐州。丁亥，太白晝見。權興等降。癸巳，雨土。甲午，金人自盱眙退師。

閏月己未，追雷雲三官、梅州安置。辛酉，贈吳政為右武大夫、忠州刺史。壬戌，詔撫諭四川官軍、忠義人。癸亥，興元軍士張福、莫簡等作亂，以紅巾為號。是春，金人圍安豐軍、滁、濠、光三州。江、淮制置使李玨命池州都統武師道、忠義軍統制陳孝忠救之，皆不克進。金人遂分兵自光州犯黃州之麻城，自濠州犯和州之石磧，自盱眙軍犯滁州之全椒、來安及揚州之天長、真州之六合。淮南流民渡江避亂，諸城悉閉。金人游騎數百至東採石、楊林渡，建康大震。京東總管李全自楚州、忠義總轄季先自漣水軍各引兵來援，金人乃解去。全追擊，敗之於曹家莊，獲其貴將。

夏四月庚午，張福入利州，四川制置使聶子述遁，殺總領財賦楊九鼎。丁丑，張福掠閬州，丁亥，掠果州。癸巳，曾從龍罷。以鄭昭先兼參知政事，崇信軍節度使、開府儀同三司、萬壽觀使安丙為四川宣撫使。董居誼落職，奪三官。

五月乙未朔，召聶子述詣行在。張福薄遂寧府，潼川府路轉運判官、權府事程遇孫棄城遁。丁酉，減兩淮、荊襄、湖北、利州路沿邊諸州雜犯死罪囚，釋流以下，仍蠲今年租稅。己亥，太學生何處恬等伏闕上書，以工部尚書胡矩欲和金人，請誅之以謝天下。張福入遂寧府，焚其城。甲寅，四川宣撫司命沔州都統張威引兵捕福。戊午，福入普州，守臣張已之棄城遁。癸亥，詔侍從、兩省、臺諫各舉文武可用之才二三人。

六月戊辰，張福屯普州之茗山。庚午，張威引兵至。丙子，太白晝見。辛巳，西川地震。太白晝見。癸未，張福請降，乙酉，張威執之，歸於宣撫司。丁亥，嗣濮王不嫖薨。金國招諭李全等，不聽。辛卯，太白經天。癸巳，丁煜復以書約夏國攻金人。

秋七月丙申，張福伏誅。復奪董居誼二官、永州居住。庚子，張威捕賊眾一千三百餘人誅之，莫簡自殺，紅巾賊悉平。癸亥，李全引兵至齊州，知州王贇以城降。

八月戊辰，復合利州東、西路為一。

九月丙午，罷江、淮制置司，置沿江、淮東西制置司。以寶文閣待制李大東為沿江制置使，淮南轉運判官趙善湘為主管淮西制置司公事，淮東提刑賈涉為主管淮東制置司公事兼節制京東、河北路軍馬。

十一月辛亥，進封楊次山為會稽郡王。十二月壬申，京東節制司言復京東、河北二府九州四十縣。乙亥，築興元府城。丁丑，雅州蠻入盧山縣。己卯，四川宣撫司遣兵取洮州，召諸將議出師，招諭中原豪傑。辛巳，蠻焚碉門砦，邊丁大敗。乙酉，金人犯鳳州之長橋。丁亥，四川宣撫司命罷洮州之師。己丑，京湖置司遣統制扈再興等引兵六萬人，分二道出境。庚寅，賞茗山捕賊功。

十三年春正月丁酉，扈再興引兵攻鄧州，鄂州都統許國攻唐州，不克而還。金人追之，遂攻樊城，趙方督諸將拒退之。己亥，雅州蠻復掠盧山縣，遣兵討之。己酉，命不凌為嗣濮王。戊午，夏人復以書來四川，議夾攻金人。

三月辛卯朔，雨土。丁巳，黎州土丁叛，遣兵討之。

夏四月庚申朔，淮東制置賈涉招諭山東、兩河豪傑。

五月庚寅朔，雅州蠻降。戊戌，史彌遠等上《玉牒》及《三祖下第七世宗藩慶系錄》。

六月癸酉，賜禮部進士劉渭以下四百七十有五人及第、出身。加安丙少保。丙子，以李全為左武衛大將軍。壬午，以季先為果州團練使、漣水軍忠義副都統，命赴樞密院議事，未至，殺之。

秋七月戊戌，以京東、河北諸州守臣空名官告付京東、河北節制司，以待豪傑之來歸者。丙午，以任希夷兼參知政事。丙辰，四川宣撫司招黎人土丁，降之。

八月癸亥，皇太子詢薨，謚曰景獻。壬申，安丙遺夏人書，定議夾攻金人。癸未，四川宣撫司命利州統制王仕信引兵赴熙、鞏州會夏人，遂傳檄招諭陜西五路官吏軍民。甲申，復海州，以將作監丞徐晞稷知州事。盱眙將石珪叛入漣水軍，詔以珪為漣水忠義軍統轄。

九月辛卯，夏人引兵圍鞏州，且來趣師。甲午，太白晝見。王仕信引兵發宕昌。乙未，四川宣撫司統制質俊、李寔引兵發下城。戊戌，四川宣撫司命諸將分道進兵，沔州都統張威出天水，利州副都統程信出長道，興元副都統陳立出大散關，興元統制田胃為宣撫司帳前都統出子午谷，金州副都統陳昱出上津。己亥，張威下令所部諸將毋得擅進兵。庚子，質俊等克來遠鎮。辛丑，王仕信克鹽川鎮。壬寅，質俊等自來遠鎮進攻定邊城，金人來救，俊等擊破之。乙巳，程信、王仕信引兵與夏人會於鞏州城下。丁未，攻城不克。庚戌，金人犯皂郊堡，沔州統制董照等與戰，大敗。壬子，程信及夏人攻鞏州不克，信引兵趨秦州。丙辰，夏人自安遠砦退師。

冬十月丁巳朔，程信邀夏人共攻秦州，夏人不從，信遂自伏羌城引軍還，諸將皆罷兵。戊寅，程信以四川宣撫司之命，斬王仕信於西和州。四川宣撫司以張威不進兵，罷其軍職。

十一月庚戌，大風。壬子，臨安府火。十二月戊午，大風。壬申，漣水忠義軍統轄石珪叛。癸未，鎮江副都統翟朝宗以「皇帝恭膺天命之寶」來獻。

十四年春正月丙戌朔，以雪寒，釋大理、三衙、臨安、兩浙諸州杖以下囚。乙未，地震。以李全還自山東，賜緡錢六萬。庚子，立四川運米賞格。

二月戊辰，金人圍光州。己巳，金人犯五關。壬申，金人治舟於團風，弗克濟，遂圍黃州，分兵破諸縣，又遣別將犯漢陽軍。丁丑，李全棄泗州遁，還。甲申，詔淮東、京湖諸路應援淮西，沿江制置司防守江面，權殿前司職事馮榯將兵駐鄂州，京東忠義都統李全將兵救蘄、黃，榯不果行。

三月丙戌朔，鄂州副都統扈再興引兵攻唐州。丁亥，金人破黃州，淮西提刑、知州事何大節棄城遁死。庚寅，長星見。李全自楚州引兵援淮西。癸巳，扈再興引所部趨蘄州。甲午，太白晝見。乙未，詔京湖制置司趣援蘄、黃。己亥，金人陷蘄州，知州事李誠之及其家人、官屬皆死之。癸丑，金人退師，扈再興邀擊，敗之於天長鎮，甲寅晦，又敗之。

夏四月乙卯，復置諸王宮大、小學教授。乙丑，命任子簾試於御史臺。戊辰，金人渡淮而北，李全遣兵追擊，敗之。

五月甲申朔，日有食之。壬辰，史彌遠等上《孝宗寶訓》、《皇帝會要》。丙申，西川地震。乙巳，頒《慶元寬恤詔令》。

六月甲寅朔，初置沿江制置副使司於鄂州。丙寅，詔以侄福州觀察使貴和為皇子，更名竑，進封祁國公。丁卯，以立皇子告於天地、宗廟、社稷。乙亥，以太祖十世孫與莒補秉義郎。丙子，減京畿囚罪一等，釋杖以下。辛巳，大風。

秋七月辛丑，以趙方為京湖制置大使，賈涉為淮東制置使兼京東、河北路節制使。丁未，修《光宗寶訓》。

八月乙卯，賜史彌遠家廟。任希夷罷。壬戌，以兵部尚書宣繒同知樞密院事，給事中俞應符簽書樞密院事。甲子，以秉義郎與莒為右監門衛大將軍，賜名貴誠。乙丑，追封史浩為越王，改謚忠定，配享孝宗廟庭。戊寅，以侄右監門衛大將軍貴誠為果州團練使。

九月癸未，立貴誠為沂靖惠王後。己丑，朝獻於景靈宮。庚寅，朝饗於太廟。辛卯，合祭天地於明堂，大赦。

冬十月癸丑，京東、河北節制司言復滄州，詔以趙澤為河北東路鈐轄、知州事。甲寅，復以齊州為濟南府，兗州為襲慶府。丙寅，夏人復以書來四川趣會兵。庚午，雷。

十一月己亥，安丙薨。是月，京東安撫張林叛。十二月庚申，鄭昭先罷。

閏月辛巳朔，以宣繒兼參知政事，俞應符兼權參知政事。戊申，以殿前司同正將華岳等謀為變，殺之。是歲，浙東、江西、福建諸路旱，沔、成、階、利四州水，振之。

十五年春正月庚戌朔，御大慶殿，受恭膺天命之寶。癸丑，立李誠之廟於蘄州。甲寅，褒贈蘄州死事官吏，錄其子孫有差。丁巳，詔撫諭山東河北軍民、將帥、官吏。己未，以受寶，大赦，文武官各進秩一級，大犒諸軍。

二月庚子，罷御史臺簾試任子法。

三月丁巳，詔江西提舉司振恤旱傷州縣。

夏四月壬午，詔蠲蘄州今年租賦。

五月庚戌，太白晝見。甲寅，詔監司慮囚，察州縣匿囚者劾之。丁巳，進封子祁國公竑為濟國公。己未，以侄果州團練使貴誠為邵州防禦使。壬戌，知濟南府種斌等攻張林於青州，林遁去。己巳，修《孝宗經武要略》。

六月辛卯，俞應符薨。

秋七月甲子，詔江淮、荊襄、四川制置監司條畫營田來上。

八月己卯，命戶部詳議義役。辛卯，詔文武官毋得歸宗，著為令。甲午，有彗星出於氐。

九月辛亥，以宣繒參知政事，給事中程卓同知樞密院事，吏部尚書薛極賜出身，簽書樞密院事。癸丑，雷，大雨雹。丁巳，復以隨州三關隸德安府，置關使。壬戌，彗星沒。辛未，太白晝見。

冬十月丙子，以收復京東州軍，犒賞忠義有差。

十一月戊午，赦京東、河北路。十二月乙亥朔，發米振給臨安府貧民。丙子，以雪寒，釋京畿及兩浙諸州杖以下囚。丁亥，以李全為保寧軍節度使、右金吾衛上將軍、京東路鎮撫副使。

十六年春正月戊申，詔命官犯贓毋免約法。己酉，子坻生，辛酉，命淮東制置司振給山東流民。

二月戊子，雨土。己丑，嗣秀王師禹薨，追封和王。戊戌，子坻薨，追封邳王，謚沖美。

三月戊申，張林所部邢德來歸，詔進二官，復以為京東東路副總管。丁卯，以道州民饑，詔發米振之。夏五月甲辰，詔右選試注官如左選之制。戊申，賜禮部進士蔣重珍以下五百四十有九人及第、出身。戊辰，詔復潭州稅酒法。

六月丁酉，程卓薨。秋八月辛巳，詔州縣經界毋增紹興稅額。癸未，申嚴泊船銅錢之禁。

九月庚子朔，日有食之。乙巳，詔江、淮諸司振恤被水貧民。乙卯，雷。冬十一月辛亥，以太平州大水，詔振恤之。

十二月辛巳，命淮東、西總領及沿江被水州募江西、湖南民入米補官。癸未，嗣濮王不凌薨。壬辰，雷。

十七年春正月戊戌朔，詔補先聖裔孔元用為通直郎，錄程頤後。癸亥，命淮東西、湖北路轉運司提督營屯田。

二月癸巳，蠲台州逋賦十萬餘緡。甲午，命臨安府振糶貧民。

三月癸丑，雪。是月，金人迫西和州，尋引兵還。

夏四月辛卯，詔廬州振糶饑民。乙未，賜李全、彭義斌錢三十萬緡為犒賞戰士費。

五月戊戌，詔核實兩淮、京湖、四川、江上諸軍之數。

六月丁卯朔，太白經天，晝見。癸酉，知西和州尚震午坐金兵至謀遁，奪三官、岳州居住。壬辰，大名府蘇椿等舉城來歸，詔悉補官，即以其州授之。

秋七月丁酉朔，命福建路監司振恤被水貧民。辛亥，命師巖嗣秀王。

八月乙亥，罷通州天賜鹽場。丙戌，帝不豫。閏八月乙未朔，申嚴兩浙諸州輸苗過取之禁。丁酉，皇帝崩於福寧殿，年五十七。史彌遠傳遺詔，立侄貴誠為皇子，更名昀，即皇帝位。尊皇后為皇太后，垂簾聽政。進封皇子竑為濟陽郡王，出居湖州。寶慶元年正月己丑，謚曰仁文哲武恭孝皇帝，廟號寧宗。三月癸酉，葬於會稽之永茂陵。三年九月，加謚法天備道純德茂功仁文哲武聖睿恭孝皇帝。

贊曰：宋世內禪者四，寧宗之禪，獨當事勢之難，能不失禮節焉，斯可謂善處矣。初年以舊學輔導之功，召用宿儒，引拔善類，一時守文繼體之政，燁然可觀。中更侂冑用事，內蓄群奸，至指正人為邪，正學為偽，外挑強鄰，流毒淮甸。頻歲兵敗，乃函侂冑之首，行成於金，國體虧矣。既而彌遠擅權，幸帝耄荒，竊弄威福。至於皇儲國統，乘機伺間，亦得遂其廢立之私，他可知也。雖然，宋東都至於仁宗，四傳而享國百年，邵雍稱為前代所無，南渡至寧宗，亦四傳而享國九十有八年，是亦豈偶然哉。惜乎神器授受之際，寧、理之視仁、英，其跡雖同，其情相去遠矣。
