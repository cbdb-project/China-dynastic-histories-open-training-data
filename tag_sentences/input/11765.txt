裴耀卿，字煥之，寧州刺史守真次子也。數歲能屬文，擢童子舉，稍遷秘書省正字、相王府典簽，與掾丘悅、文學韋利器更直，備顧問，府中號「學直」。王即帝位，授國子主簿，累遷長安令。舊有配戶和市法，人厭苦，耀卿一切責豪門坐賈，豫給以直，絕僦欺之敝。及去，人思之。

為濟州刺史，濟當走集，地廣而戶寡。會天子東巡，耀卿置三梁十驛，科斂均省，為東州知頓最。封禪還，次宋州，宴從官，帝歡甚，謂張說曰：「前日出使巡天下，觀風俗，察吏善惡，不得實。今朕有事岱宗，而懷州刺史王丘餼牽外無它獻，我知其不市恩也；魏州刺史崔沔遣使供帳，不施錦繡，示我以儉，此可以觀政也；濟州刺史裴耀卿上書數百言，至曰『人或重擾，則不足以告成』，朕置書座右以自戒，此其愛人也。」

俄徙宣州。前此大水，河防壞，諸州不敢擅興役。耀卿曰：「非至公也。」乃躬護作役，未訖，有詔徙官。耀卿懼功不成，弗即宣，而撫巡飭厲愈急。堤成，發詔而去。濟人為立碑頌德。歷冀州，入拜戶部侍郎。

開元二十年，副信安王禕討契丹，又持帛二十萬賜立功奚官，耀卿曰：「幣涉寇境，不可以不備。」乃令先與期，而分道賜之，一日畢。突厥、室韋果邀險來襲，耀卿已還。

遷京兆尹。明年秋，雨害稼，京師饑。帝將幸東都，召問所以救人者。耀卿曰：「陛下既東巡，百司畢從，則太倉、三輔可遣重臣分道賑給，自東都益廣漕運，以實關輔，關輔既實，則乘輿西還，事蔑不濟。且國家大本在京師，但秦地狹，水旱易匱。往貞觀、永徽時，祿稟者少，歲漕粟二十萬略足；今用度浸廣，運數倍且不支，故數東幸，以就敖粟。為國大計，臣願廣陜運道，使京師常有三年食，雖水旱不足憂。今天下輸丁約四百萬，使丁出百錢為陜、洛運費，又益半為營窖用，分納司農，河南、陜州。又令租米悉輸東都。從都至陜，河益湍沮，若廣漕路，變陸為水，所支尚贏萬計。且江南租船候水始進，吳工不便河漕，處處停留，易生隱盜。請置倉河口，以納東租，然後官自顧載，分入河、洛。度三門東西各築敖倉，自東至者，東倉受之；三門迫險，則旁河鑿山，以開車道，運十數里，西倉受之。度宜徐運抵太原倉，趨河入渭，更無留阻，可減費鉅萬。」天子然其計，拜黃門侍郎、同中書門下平章事，充轉運使。

於是置河陰、集津、三門倉，引天下租繇盟津溯河而西。三年積七百萬石，省運費三十萬緡。或曰：「以此緡納於上，足以明功。」答曰：「是謂以國財求寵，其可乎？」敕吏為和市費。遷侍中。

二十四年，以尚書左丞相罷，封趙城侯。夷州刺史楊浚以贓抵死，有詔杖六十，流古州。耀卿上言：「刺史、縣令異諸吏，為人父母，風化所瞻。令使裸躬受笞，事太逼辱。法至死，則天下共之。然一朝下吏，屈挫牽頓，民且哀憐，是忘免死之恩，而有傷心之痛，恐非崇守長、勸風俗意。又雜犯抵死無杖刑，必三覆後決，今非時不覆，或夭其命，非所以寬宥之也。凡大暑決囚多死，秋冬乃有全者。請今貸死決杖，會盛夏生長時並停，則有再生之實。」

是時，特進蓋嘉運破突騎施還，詔為河西、隴右節度使，因令經略吐籓。嘉運以新立功，日酣遨未赴屯。耀卿言於帝曰：「嘉運精勁勇烈誠有餘，然臣見其誇言驕色，竊憂之，恐不足與立事。今盛秋防邊，日月已薄，當與軍中士卒相見。若不素講，雖決在一時，恐非制勝萬全之義。且兵未及訓，不能知法；士未懷惠，不可共心。使幸而有楞，非師出以律之善。又萬人之命倚於將，示不得已，故鑿兇門而出。今酣呶朝夕，胖肆自安，非愛人憂國者，不可不察。茍不易帥，宜嚴詔申約，以督其行。」帝乃促嘉運詣部，卒無功還。

天寶初，進尚書左僕射，俄改右僕射，而李林甫代之。上日，林甫到本省，具朝服劍佩，博士導，郎官唱案。禮畢，就耀卿聽事，乃常服，以贊者主事導唱。林甫驚曰：「班爵與公同，而禮數異，何也？」」耀卿曰：「比苦眩，不堪重衣。又郎、博士紛泊，非病士所宜。」林甫默然慚。居一歲，卒，年六十三，贈太子太傅，謚曰文獻。子綜，吏部郎中。綜子佶。
