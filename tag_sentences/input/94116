皇甫湜，字持正，睦州新安人。擢進士第，為陸渾尉，仕至工部郎中，辨急使酒，數忤同省，求分司東都。留守裴度闢為判官。度脩福先寺，將立碑，求文於白居易。湜怒曰：「近舍湜而遠取居易，請從此辭。」度謝之。湜即請斗酒，飲酣，援筆立就。度贈以車馬繒彩甚厚，湜大怒曰：「自吾為《顧況集序》，未常許人。今碑字三千，字三縑，何遇我薄邪？」度笑曰：「不羈之才也。」從而酬之。

湜嘗為蜂螫指，購小兒斂蜂，搗取其液。一日命其子錄詩，一字誤，詬躍呼杖，杖未至，嚙其臂血流。

盧仝居東都，愈為河南令，愛其詩，厚禮之。仝自號玉川子，嘗為《月蝕詩》以譏切元和逆黨，愈稱其工。

時又有賈島、劉乂，皆韓門弟子。
