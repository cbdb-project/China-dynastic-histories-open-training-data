唐景崧，字維卿，廣西灌陽人。同治四年進士，選庶吉士，改吏部主事。光緒八年，法越事起，自請出關招致劉永福，廷旨交岑毓英差序。景崧先至粵，謁曾國荃，韙其議，資之入越。明年，抵保勝，見永福，為陳三策，謂：「據保勝十州，傳檄而定諸省，請命中國，假以名號，事成則王，此上策也；次則提全師擊河內，中國必助之餉；若坐守保勝，事敗而投中國，策之下也。」永福從中策。戰紙橋，敵潰，為作檄文布告內外，檄出，遠近爭響應。越嗣君為法脅，莫能自振，景崧乘間勸內附。永福意猶豫，景崧曰：「子能存亡繼絕，即所以報故主也。且阮福時已薨，無背主嫌。」永福意稍動，於是廣招戎幕謀大舉。上念景崧勞，賞四品銜。

景崧上書言：「越南半載之內，三易國王，欲靖亂源，莫如遣師直入順化，扶翼其君，以定人心。若不為藩服計，不妨直取為我有，免歸法奪，否則首鼠兩端，未有不敗者也。」十年，駐興化，會北寧告急，毓英令景崧導永福往援。初，桂軍黃桂蘭等方守北寧，劉團被困山西，坐視不救，永福憾之深。至是景崧力解之，始往；並勸桂蘭離城擇隘而守，弗聽。景崧輕騎入諒山，與徐延旭量戰守。適扶良警，請還犒劉軍，行至郎甲，湧球陷，阻弗達。回諒，謂延旭曰：「寇深矣！亟宜收潰卒，定人心，備糗糧，集軍械，分兵守險，以保茲土。」於是令綜前敵營務，扼巴塘嶺。敵再至，再卻之，廣軍氣稍振。

會張之洞令其募勇入關，乃編立四營，號景字軍，為規越廣軍之一。朝廷賞加五品卿。景崧遂取道牧馬，行千二百里，箐壑深岨，多瘴厲，人馬顛隕不可稱計。既至，數挫敵鋒。毓英高其能，復以潘德繼滇軍屬之，兵力乃益厚，進頓三江口。逾月，法人攻劉軍吳鳳典營，景崧率談敬德馳救，大捷。敵既退，遂先薄宣光。城外地故荒服，乃督軍開山斬道，首龍州，訖館司，創設臺站，滇桂道始達。已而軍其南門，敵開壁出蕩，疾擊之，逼城而壘，槍彈雨坌，攻益力。是時天霪雨，運饋絕，吏士無人色。逾歲，滇軍丁槐攻城，桂軍雖饑疲，然猶據山巔轟擊。法人殊死鬥，不可敗。毓英慮其斷後援，令勿拚孤注，於是退頓牧馬。有旨罷戰，遂入關。論宣光獲勝功，賞花翎，賜號霍伽春巴圖魯，晉二品秩，除福建臺灣道。十七年，遷布政使。二十年，代邵友濂為巡撫。

臺灣自設巡撫，首任劉銘傳，治臺七年，頗有建設，詳銘傳傳。銘傳去，友濂繼之，丈地清賦，改則啟徵，迭平番亂，建基隆砲臺。及景崧蒞任，日韓啟釁，亟起籌防。永福分鎮南澳。景崧自與永福共事，積不相能，乃徙永福軍臺南，而自任守臺北，未幾而李文奎變作。文奎故直隸匪，從淮軍渡臺，居景崧麾下為卒。有副將餘姓者，緣事再革之，文奎忿甚，即撫署前斬其頭，護勇內應，爭發槍，將入殺景崧。景崧出，叛卒見而怖之，斂刃立，並告無事。景崧慰之，翻令文奎充營官，出駐基隆。於是將領多離心，兵浸驕不可制。

割臺議起，主事邱逢甲建議自主，臺民爭贊之。乃建「民國」，設議院，推景崧為總統。和議成，抗疏援贖遼先例，請免割，不報，命內渡。臺民憤，乃決自主，制藍旗，上印綬於景崧，鼓吹前導，紳民數千人詣撫署。景崧朝服出，望闕謝罪，旋北面受任，大哭而入。電告中外，有「遙奉正朔，永作屏藩」語，置內部、外部、軍部以下各大臣。命陳季同介法人求各國承認，無應者。無何，日軍攻基隆，分統李文忠敗潰。景崧命黃義德頓八堵，遽馳歸，詭言獅球嶺已失，八堵不能軍，且日人懸金六十萬購總統頭，故還防內亂，景崧不敢詰也。是夜，義德所部譁變。平旦，日軍果占獅球嶺，潰兵爭入城，城中大驚擾亂，客勇、土勇互仇殺，尸遍地。總統府火發，景崧微服挈子遁，附英輪至廈門，時立國方七日也。二十八年，卒。
