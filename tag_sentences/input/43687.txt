郭藥師，渤海鐵州人也。遼國募遼東人為兵，使報怨于女直，號曰「怨軍」，藥師為其渠帥。斡魯古攻顯州，敗藥師於城下。遼帝亡保天德，耶律捏里自立，改「怨軍」為「常勝軍」，擢藥師諸衛上將軍。捏里死，其妻蕭妃稱制，藥師以涿、易二州歸于宋。藥師以宋兵六千人奄至燕京，甄五臣以五千人奪迎春門，皆入城。蕭妃令閉城門與宋兵巷戰。藥師大敗，失馬步走，踰城以免。宋人猶厚賞之。

太祖割燕山六州與宋人，宋使藥師副王安中守燕山。及安中不能庇張覺而殺之，函其首以與宗望，藥師深尤宋人，而無自固之志矣。宗望軍至三河，藥師等拒戰於白河。兵敗，藥師乃降。宗望遂取燕山。太宗以藥師為燕京留守，給以金牌，賜姓完顏氏。從宗望伐宋，凡宋事虛實，藥師盡知之。宗望能以懸軍深入，駐兵汴城下，約質納幣，割地全勝以歸者，藥師能測宋人之情，中其肯綮故也。及兩鎮不受約束，命諸將討之，藥師破順安軍營，殺三千餘人。海陵即位，詔賜諸姓者皆復本姓，故藥師子安國仍姓郭氏。
