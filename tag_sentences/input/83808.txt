國鴻，字雪堂，湖南鳳凰廳人。父朝桂，貴州副將。伯父廷松，鎮筸千總，殉苗難，無子，以國鴻嗣，襲雲騎尉。從傅鼐剿苗，授永綏屯守備，洊擢寶慶副將。

道光二十年，擢處州鎮總兵，調防鎮海，充翼長。定海既還，移兵分守要隘。敵艦初犯竹山門，國鴻發巨砲斷其桅，遂以竹山為分汛地。戰連日，久雨，往來泥淖。及敵分三路同時來撲，國鴻奮擊，槍砲皆熱不可用，短兵拒戰，而土寇導敵奪曉峰嶺，險要盡失，國鴻單騎沖陣，被數十創而殞，依總兵賜恤，予騎都尉世職，追謚忠節。子鼎聲已歿，賜其孫鍔、銛並為舉人，鍔襲騎都尉，七品小京官；銛襲雲騎尉。出繼之子鼎臣，批驗大使，從軍中，揚威將軍奕經令募水勇攻敵海山港，賜花翎、四品頂戴。三鎮死事最烈，並入昭忠祠。定海收復，建立專祠，合祀雲飛、錫朋，並許原籍各建專祠。

當定海之初陷也，總兵張朝發戰於港口，兵敗，身受砲傷，知縣姚懷祥、典史全福皆死之。時咎朝發不專守陸路，巡撫烏爾恭額疏劾逮治。朝發已以傷殞，恤典不及焉。浙中戰事以定海為最力。後揚威將軍奕經督師，將帥多闒茸，戰事如兒戲，惟金華協副將朱貴稱忠勇。
