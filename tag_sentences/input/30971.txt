姚思廉，本名簡，以字行，陳吏部尚書察之子。陳亡，察自吳興遷京兆，遂為萬年人。思廉少受《漢書》於察，盡傳其業。寡嗜欲，惟一於學，未嘗問家人生貲。

仕陳會稽王主簿。入隋，為漢王府參軍事，以父喪免。服除，補河間郡司法書佐。初，察在陳，嘗脩梁、陳二史，未就，死，以屬思廉，故思廉表父遺言，有詔聽續。煬帝又詔與起居舍人崔祖浚脩《區宇圖志》。遷代王侍讀。高祖定京師，府僚皆奔亡，獨思廉侍王，兵將升殿，思廉厲聲曰：「唐公起義，本安王室，若等不宜無禮於王。」眾眙卻，布列階下。帝義之，聽扶王至順陽閤，泣辭去。觀者嘆曰：「仁者有勇，謂此人乎！」俄授秦王府文學。王討徐圓朗，嘗語隋事，慨然嘆曰：「姚思廉蒙素刃以明大節，古所難者。」時思廉在洛陽，遣使遺物三百段，致書曰：「景想節義，故有是贈。」

王為皇太子，遷洗馬。即位，改著作郎、弘文館學士。詔與魏徵共撰《梁》、《陳書》，思廉採謝炅、顧野王等諸家言，推究綜括，為梁、陳二家史，以卒父業。賜雜彩五百段，加通直散騎常侍。以籓邸恩，凡政事得失，許密以聞，思廉亦展盡無所諱。帝幸九成宮，思廉以為「離宮游幸是秦皇、漢武事，非堯、舜、禹、湯所為」。帝諭曰：「朕嘗苦氣疾，熱即頓劇，豈為游賞者乎？」賜帛五十匹，拜散騎常侍、豐城縣男。卒，贈太常卿，謚曰康，陪葬昭陵。

孫璹。

贊曰：隋煬帝失德，高祖總豪英，興北方，鼓行入關，舉京師，轟若震霆。思廉以諸生侍孱王，奮然陳大義，挫虓虎而奪之氣，勇夫悍心，褫駭自卻，不敢加無禮於其君。誠使有國家者舉不失義，天下其何以抗之哉？宜太宗之尊表云。
