劉安世，字器之，魏人。父航，第進士，歷知虞城、犀浦縣。虞城多奸猾，喜寇盜；犀浦民弱而馴。航為政，寬猛急緩不同，兩縣皆治。知宿州。押伴夏使，使者多所要請，執禮不遜，且欲服球文金帶入見，航皆折正之。以群牧判官為河南監牧使。持節冊夏主秉常，凡例所遺寶帶、名馬，卻弗受。還，上《御戎書》，大略云：「辨士好為可喜之說，武夫徼冀不貲之寵，或為所誤，不可不戒。」為河北西路轉運使。熙寧大旱求言，航論新政不便者五，又上書言：「人主不可輕失天下心，宜乘時有所改為，則人心悅而天意得矣。」不報。乃請提舉崇福宮，起知涇、相二州。王師西征，徙知陜府。時倉卒軍興，饋餉切急，縣令佐至荷校督民，民多棄田廬，或至自盡。航獨期會如平日，事更以辦。終太僕卿。

安世少時持論已有識。航使監牧時，文彥博在樞府，有所聞，每呼安世告之。安世從容言：「王介甫求去，外議謂公且代其任。」彥博曰：「安石壞天下至此，後之人何可為？」安世拱手曰：「安世雖晚進，竊以為未然。今日新政，果順人所欲而為人利乎？若不然，公當去所害，興所利，反掌間耳。彥博默不應，他日見航，嘆獎其堅正。

登進士第，不就選。從學於司馬光，咨盡心行己之要，光教之以誠，且令自不妄語始。調洺州司法參軍，司戶以貪聞，轉運使吳守禮將按之，問於安世，安世云：「無之。」守禮為止。然安世心常不自安，曰：「司戶實貪而吾不以誠對，吾其違司馬公教乎！」後讀揚雄《法言》「君子避礙則通諸理」，意乃釋。

光入相，薦為秘書省正字。光薨，宣仁太后問可為臺諫於呂公著，公著以安世對。擢右正言。時執政頗與親戚官，安世言：「祖宗以來，大臣子弟不敢受內外華要之職。自王安石秉政，務快私意，累聖之制，掃地不存。今廟堂之上，猶習故態。」因歷疏文彥博以下七人，皆耆德魁舊，不少假借。

章惇以強市昆山民田罰金，安世言：「惇與蔡確、黃履、邢恕素相交結，自謂社稷之臣，貪天之功，僥幸異日，天下之人指為『四兇』。今惇父尚在，而別籍異財，絕滅義理，止從薄罰，何以示懲？」會吳處厚解釋確《安州詩》以進，安世謂其指斥乘輿，犯大不敬，與梁燾等極論之，竄之新州。宰相范純仁至於御史十人，皆緣是去。

遷起居舍人兼左司諫，進左諫議大夫。有旨暫罷講筵，民間歡傳宮中求乳婢，安世上疏諫曰：「陛下富於春秋，未納後而親女色。願太皇太后保祐聖躬，為宗廟社稷大計，清閑之燕，頻御經帷，仍引近臣與論前古治亂之要，以益聖學，無溺於所愛而忘其可戒。」哲宗俯首不語。後曰：「無此事，卿誤聽爾。」明日，後留呂大防告之故。大防退，召給事中范祖禹使達旨。祖禹固嘗以諫，於是兩人合辭申言之甚切。

鄧溫伯為翰林承旨，安世言其「出入王、呂黨中，始終反復。今之進用，實系君子小人消長之機。乞行免黜。」不報。遂請外，改中書舍人，辭不就。以集賢殿修撰提舉崇福宮，才六月，召為寶文閣待制、樞密都承旨。

范純仁復相，呂大防白後欲令安世少避。後曰：「今既不居言職，自無所嫌。」又語韓忠彥曰：「如此正人，宜且留朝廷。」乃止。呂惠卿復光祿卿，分司，安世爭以為不可，不聽。出知成德軍。章惇用事，尤忌惡之。初黜知南安軍，再貶少府少監，三貶新州別駕，安置英州。

同文館獄起，蔡京乞誅滅安世等家，讒雖不行，猶徙梅州。惇與蔡卞將必置之死，因使者入海島誅陳衍，諷使者過安世，脅使自裁。又擢一土豪為轉運判官，使殺之。判官疾馳將至梅，梅守遣客來勸安世自為計。安世色不動，對客飲酒談笑，徐書數紙付其僕曰：「我即死，依此行之。」顧客曰：「死不難矣。」客密從僕所視，皆經紀同貶當死者之家事甚悉。判官未至二十里，嘔血而斃，危得免。

昭懷後正位中宮，惇、卞發前諫乳婢事，以為為後設。時鄒浩既貶，詔應天少尹鼛孫以檻車收二人赴京師。行數驛而徽宗即位赦至，鼛乃還。凡投荒七年，甲令所載遠惡地無不歷之。移衡及鼎，然後以集賢殿修撰知鄆州、真定府，曾布又忌之，不使入朝。蔡京既相，連七謫至峽州羈管。稍復承議郎，卜居宋都。宣和六年，復待制，中書舍人沈思封還之。明年卒，年七十八。

安世儀狀魁碩，音吐如鐘。初除諫官，未拜命，入白母曰：「朝廷不以安世不肖，使在言路。倘居其官，須明目張膽，以身任責，脫有觸忤，禍譴立至。主上方以孝治天下，若以老母辭，當可免。」母曰：「不然，吾聞諫官為天子諍臣，汝父平生欲為之而弗得，汝幸居此地，當捐身以報國恩。正得罪流放，無問遠近，吾當從汝所之。」於是受命。在職累歲，正色立朝，扶持公道。其面折廷爭，或帝盛怒，則執簡卻立，伺怒稍解，復前抗辭。旁侍者遠觀，蓄縮悚汗，目之曰「殿上虎」，一時無不敬懾。

家居未嘗有惰容，久坐身不傾倚，作字不草書，不好聲色貨利。其忠孝正直，皆則象司馬光。年既老，群賢凋喪略盡，巋然獨存，而名望益重。梁師成用事，能生死人，心服其賢，求得小吏吳默嘗趨走前後者，使持書來，啖以即大用，默因勸為子孫計，安世笑謝曰：「吾若為子孫計，不至是矣。吾欲為元祐全人，見司馬光於地下。」還其書不答。死葬祥符縣。後二年，金人發其塚，貌如生，相驚語曰：「異人也！」為之蓋棺乃去。