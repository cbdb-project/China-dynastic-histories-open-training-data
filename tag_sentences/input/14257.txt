楊業，並州太原人。父信，為漢麟州刺史。業幼倜儻任俠，善騎射，好畋獵，所獲倍於人。嘗謂其徒曰：「我他日為將用兵，亦猶用鷹犬逐雉兔爾。」弱冠事劉崇，為保衛指揮使，以驍勇聞。累遷至建雄軍節度使，屢立戰功，所向克捷，國人號為「無敵」。

太宗征太原，素聞其名，嘗購求之。既而孤壘甚危，業勸其主繼元降，以保生聚。繼元既降，帝遣中使召見業，大喜，以為右領軍衛大將軍。師還，授鄭州刺史。帝以業老於邊事，復遷代州兼三交駐泊兵馬都部署，帝密封橐裝，賜予甚厚。會契丹入雁門，業領麾下數千騎自西陘而出，由小陘至雁門北口，南向背擊之，契丹大敗。以功遷雲州觀察使，仍判鄭州、代州。自是，契丹望見業旌旗即引去。主將戍邊者多忌之，有潛上謗書斥言其短，帝覽之皆不問，封其奏以付業。

雍熙三年，大兵北征，以忠武軍節度使潘美為雲、應路行營都部署，命業副之，以西上閣門使、蔚州刺史王侁，軍器庫使、順州團練使劉文裕護其軍。諸軍連拔雲、應、寰、朔四州，師次桑乾河，會曹彬之師不利，諸路班師，美等歸代州。

未幾，詔遷四州之民於內地，令美等以所部之兵護之。時契丹國母蕭氏與其大臣耶律漢寧、南北皮室及五押惕隱領眾十餘萬，復陷寰州。業謂美等曰：「今遼兵益盛，不可與戰。朝廷止令取數州之民，但領兵出大石路，先遣人密告云、朔州守將，俟大軍離代州日，令雲州之眾先出。我師次應州，契丹必來拒，即令朔州民出城，直入石碣穀。遣強弩千人列於谷口，以騎士援於中路，則三州之眾，保萬全矣。」侁沮其議曰：「領數萬精兵而畏懦如此。但趨雁門北川中，鼓行而往。」文裕亦贊成之。業曰：「不可，此必敗之勢也。」侁曰：「君侯素號無敵，今見敵逗撓不戰，得非有他志乎？」業曰：「業非避死，蓋時有未利，徒令殺傷士卒而功不立。今君責業以不死，當為諸公先。」將行，泣謂美曰：「此行必不利。業，太原降將，分當死。上不殺，寵以連帥，授之兵柄。非縱敵不擊，蓋伺其便，將立尺寸功以報國恩。今諸君責業以避敵，業當先死於敵。」因指陳家谷口曰：「諸君於此張步兵強弩，為左右翼以援，俟業轉戰至此，即以步兵夾擊救之，不然，無遺類矣。」美即與侁領麾下兵陣於谷口。自寅至巳，侁使人登托邏臺望之，以為契丹敗走，欲爭其功，即領兵離穀口。美不能制，乃緣交河西南行二十里。俄聞業敗，即麾兵卻走。業力戰，自午至暮，果至谷口。望見無人，即拊膺大慟，再率帳下士力戰，身被數十創，士卒殆盡，業猶手刃數十百人。馬重傷不能進，遂為契丹所擒，其子延玉亦沒焉。業因太息曰：「上遇我厚，期討賊捍邊以報，而反為奸臣所迫，致王師敗績，何面目求活耶！」乃不食，三日死。

帝聞之，痛惜甚，俄下詔曰：「執干戈而衛社稷，聞鼓鼙而思將帥。盡力死敵，立節邁倫，不有追崇，曷彰義烈！故雲州觀察使楊業誠堅金石，氣激風雲。挺隴上之雄才，本山西之茂族。自委戎乘，式資戰功。方提貔虎之師，以效邊陲之用。而群帥敗約，援兵不前。獨以孤軍，陷於沙漠；勁果猋厲，有死不回。求之古人，何以加此！是用特舉徽典，以旌遺忠。魂而有靈，知我深意。可贈太尉、大同軍節度，賜其家布帛千匹、粟千石。大將軍潘美降三官，監軍王侁除名、隸金州，劉文裕除名、隸登州。」

業不知書，忠烈武勇，有智謀。練習攻戰，與士卒同甘苦。代北苦寒，人多服氈罽，業但挾纊露坐治軍事，傍不設火，侍者殆殭僕，而業怡然無寒色。為政簡易，御下有恩，故士卒樂為之用。朔州之敗，麾下尚百餘人，業謂曰：「汝等各有父母妻子，與我俱死，無益也，可走還，報天子。」眾皆感泣不肯去。淄州刺史王貴殺數十人，矢盡遂死，餘亦死，無一生還者。聞者皆流涕。業既沒，朝廷錄其子供奉官延朗為崇儀副使，次子殿直延浦、延訓並為供奉官，延瑰、延貴、延彬並為殿直。