王溥字齊物，並州祁人。

父祚，為郡小吏，有心計，從晉祖入洛，掌鹽鐵案，以母老解職歸。漢祖鎮並門，統行營兵拒存丹，委祚經度芻粟；即位，擢為三司副使。歷周為隨州刺史。漢法禁牛革，輦送京師，遇暑雨多腐壞，祚請班鎧甲之式於諸，令裁之以輸，民甚便之。移刺商州，以奉錢募人開大秦山巖梯路，行旅感其惠。顯德初，置華州節度，以祚為刺史。未幾，改鎮穎州均部內租稅，補實流徙，以出舊籍。州境舊有通商渠，距淮三百，歲久湮塞，祚疏導之，遂通舟楫，郡無水患。歷鄭州團練使。宋初，升宿州為防禦，以祚為使。課民鑿井修火備，築城北堤以御水災。因求致政，至闕下，拜左領軍衛上將軍，致仕。

溥，漢乾祐中舉進士甲科，為秘書郎。時李宗貞據河中，趙思綰反京兆，王景崇反鳳翔，周祖將兵討之，闢溥為從事。河中平，得賊中文書，多朝貴及藩相交結語。周祖籍其名，將按之，溥諫曰：「魑魅之形，伺夜而出，日月既照，氛沴自消。願一切焚之，以安反側。」周祖從之。師還，遷太常丞。從周祖鎮鄴。廣順順初，授左諫議大夫、樞密直學士。二年，遷中書舍人、翰林學士。三年，加戶部侍郎，改端明殿學士。周祖疾革，召學士草制，以溥為中書侍郎、平章事。宣制畢，周祖曰：「吾無憂矣。」即日崩。

世宗將親征澤、潞，馮道力諫止，溥獨贊成之。凱還，加兼禮部尚書，監修國史。世宗嘗從容問溥曰：「漢禁止李崧以蠟書與契丹，猶有記其詞者，信有之耶？」溥曰：「崧為大臣，設有此謀，肯輕示外人？蓋蘇逢吉誣之耳。」世宗始悟，詔贈其官。世宗將討秦、鳳，求帥於溥，溥薦向拱。事平，世宗因宴酌酒賜溥曰：「為吾擇帥成邊功者，卿也。」從平壽春，制加階爵。顯德四年，丁外艱。起復，表四上，乞終喪。世宗大怒，宰相范質奏解之，溥懼入謝。六年夏，命參知樞密院事。

恭帝嗣位，加右僕射。是冬，表請修《世宗實錄》，遂奏吏館修撰、都官郎中、知制誥扈蒙，右司員外郎、知制誥張淡，左拾遺王格，直史館、左拾遺董淳，同加修纂，從之。

宋初，進位司空，罷參知樞密院。乾德二年，罷為太子太保。舊制，一品班於臺省之後，太祖因見溥，謂左右曰：「溥舊相，當寵異之。」即令分臺省班東西，遂為定制。五年，丁內艱。服闋，加太子太傅。開寶二年，遷太子太師。中謝曰，太祖顧左右曰：「溥十年作相，三遷一品，福履之盛，近世未見其比。」太平興國初，封祁國公。七年八月，卒，年六十一。輟朝二日，贈侍中，謚文獻。

溥性寬厚，美風度，好汲引後進，其所薦至顯位者甚眾。頗吝嗇。祚頻領牧守，能殖貨，所至有田宅，家累萬金。

溥在相位，祚以宿州防禦使家居，每公卿至，必首謁。祚置酒上壽，溥朝服趨侍左右，坐客不安席，輒引避。祚曰：「此豚犬爾，勿煩諸君起。」溥諷祚求致政，祚意朝廷未之許也，既得請，祚大罵溥曰：「我筋力未衰，汝欲自固名位，而幽囚我。」舉大梃將擊之，親戚勸諭乃止。

溥好學，手不釋卷，嘗集蘇冕《會要》及崔弦《續會要》，補其闕漏，為百卷，曰《唐會要》。又採朱梁至周為三十卷，曰《五十會要》。有集二十卷。