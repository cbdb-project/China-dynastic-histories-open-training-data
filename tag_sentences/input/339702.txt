子景祖，諱烏古迺。遼太平元年辛酉歲生。自始祖至此，已六世矣。景祖稍役屬諸部，自白山、耶悔、統門、耶懶、土骨論之屬，以至五國之長，皆聽命。是時，遼之邊民有逃而歸者。及遼以兵徙鐵勒、烏惹之民，鐵勒、烏惹多不肯徙，亦逃而來歸。遼使曷魯林牙將兵來索逋逃之民。景祖恐遼兵深入，盡得山川道路險易，或將圖之，乃以計止之曰：「兵若深入，諸部必驚擾，變生不測，逋戶亦不可得，非計也。」曷魯以為然，遂止其軍，與曷魯自行索之。是時，鄰部雖稍從，孩懶水烏林答部石顯尚拒阻不服。攻之，不克。景祖以計告於遼主，遼主遣使責讓石顯。石顯乃遣其子婆諸刊入朝，遼主厚賜遣還。其後石顯與婆諸刊入見遼主於春蒐。遼主乃留石顯於邊地，而遣婆諸刊還所部。景祖之謀也。既而五國蒲聶部節度使拔乙門叛遼，鷹路不通。遼人將討之，先遣同乾來諭旨。景祖曰：「可以計取。若用兵，彼將走保險阻，非歲月可平也。」遼人從之。蓋景祖終畏遼兵之入其境也，故自以為功。於是景祖陽與拔乙門為好，而以妻子為質，襲而擒之，獻於遼主。遼主召見於寢殿，燕賜加等，以為生女直部族節度使。遼人呼節度使為太師，金人稱都太師者自此始。遼主將刻印與之，景祖不肯繫遼籍，辭曰：「請俟他日。」遼主終欲與之，遣使來。景祖詭使部人揚言曰：「主公若受印繫籍，部人必殺之！」用是以拒之，遼使乃還。既為節度使，有官屬，紀綱漸立矣。生女直舊無鐵，鄰國有以甲胄來鬻者，傾貲厚賈以與貿易，亦令昆弟族人皆售之。得鐵既多，因之以修弓矢，備器械，兵勢稍振，前後願附者眾。斡泯水蒲察部、泰神忒保水完顏部、統門水溫迪痕部、神隱水完顏部，皆相繼來附。

景祖為人寬恕，能容物，平生不見喜慍。推財與人，分食解衣，無所吝惜。人或忤之，亦不念。先時，有叛去者，遣人諭誘之。叛者曰：「汝主，活羅也。活羅，吾能獲之，吾豈能為活羅屈哉！」活羅，漢語慈烏也。北方有之，狀如大雞，善啄物，見馬牛橐駝脊間有瘡，啄其脊間食之，馬牛輒死，若飢不得食，雖砂石亦食之。景祖嗜酒好色，飲啖過人，時人呼曰活羅，故彼以此訕之，亦不以介意。其後訕者力屈來降，厚賜遣還。曷懶水有率眾降者，錄其歲月姓名，即遣去，俾復其故。人以此益信服之。遼咸雍八年，五國沒拈部謝野勃堇叛遼，鷹路不通。景祖伐之，謝野來禦。景祖被重鎧，率眾力戰。謝野兵敗，走拔里邁濼。時方十月，冰忽解，謝野不能軍，眾皆潰去，乃旋師。道中遇逋亡，要遮險阻，晝夜拒戰，比至部已憊。即往見遼邊將達魯骨，自陳敗謝野功。行次來流水，未見達魯骨，疾作而復，卒於家，年五十四。天會十四年，追謚惠桓皇帝，廟號景祖。皇統四年，藏號定陵。五年，增謚景祖英烈惠桓皇帝。
