王翱，字九皋，鹽山人。永樂十三年，初會試貢士於行在。帝時欲定都北京，思得北士用之。翱兩試皆上第，大喜，特召賜食。改庶吉士，授大理寺左寺正，左遷行人。

宣德元年，以楊士奇薦，擢御史，時官吏有罪，不問重輕，許運磚還職。翱請犯贓吏但許贖罪，不得復官，以懲貪黷。帝從之。五年巡按四川。松潘蠻竊發，都督陳懷駐成都，相去八百餘里，不能制。翱上便宜五事：請移懷松籓；而松茂軍糧於農隙齊力起運，護以官軍，毋專累百姓，致被劫掠。吏不給由為民蠹，令自首毋隱；州縣土司遍設社學，會川銀場歲運米八千餘石給軍，往返勞費，請令有罪者納粟自贖。詔所司議詳運糧事，而遷蠹吏北京，餘悉允行。

英宗即位，廷議遣文武大臣出鎮守。擢翱右僉都御史，偕都督武興鎮江西，懲貪抑奸，吏民畏愛。正統二年召還院。四年，處州賊流劫廣信，命翱往捕，盡俘以還。是年冬，松潘都指揮趙諒誘執國師商巴，掠其財，與同官趙得誣以叛。其弟小商巴怒，聚眾剽掠。命翱及都督李安軍二萬征之。而巡按御史白其枉，詔審機進止。翱至，出商巴於獄，遣人招其弟，撫定餘黨，而劾誅諒，戍得，復商巴國師。松潘遂平。六年代陳鎰鎮陜西，軍民之借糧不能償者，核免之。

七年冬，提督遼東軍務。翱以軍令久馳，寇至，將士不力戰，因諸將庭謁，責以失律罪，命左右曳出斬之。皆惶恐叩頭，願效死贖。翱乃躬行邊，起山海關抵開原，繕城垣，浚溝塹。五里為堡，十里為屯，使烽燧相接。練將士，室鰥寡。軍民大悅。又以邊塞孤遠，軍餉匱，緣俗立法，令有罪得收贖。十餘年間，得穀及牛羊數十萬，邊用以饒。

八年以九載滿，進右副都御史。指揮孫璟鞭殺戍卒，其妻女哭之亦死。他卒訴璟殺一家三人。翱曰：「卒死法，妻死夫，女死父，非殺也。」命璟償其家葬薶費，璟感激。後參將遼東，追敵三百里，事李秉為名將。

十二年與總兵曹義等出塞，擊兀良哈，擒斬百餘人，獲畜產四千六百，進右都御史。十四年，諸將破敵廣平山，進左。脫脫不花大舉犯廣寧，翱方閱兵，寇猝至，眾潰。翱入城自保。或謂城不可守，翱手劍曰：「敢言棄城者斬。」寇退，坐停俸半載。

景泰三年，召還掌院事。易儲，加太子太保。潯、梧瑤亂，總兵董興、武毅推委不任事，于謙請以翁信、陳旺易之，而特遣一大臣督軍務，乃以命翱。兩廣有總督自翱始。翱至鎮，將吏讋服，推誠撫諭，瑤人向化，部內無事。明年召入為吏部尚書。初，何文淵協王直掌銓，多私，為言官攻去。翱代，一循成憲。

天順改元，直致仕，翱始專部事。石亨欲去翱，翱乞休。已得請，李賢力爭乃留。及賢為亨所逐，亦以翱言留，兩人相得歡甚。帝每用人必咨賢，賢以推翱，以是翱得行其志。

帝眷翱厚，時召對便殿，稱「先生」不名。而翱年幾八十，多忘，嘗令郎談倫隨入。帝問故，翱頓首曰：「臣老矣，所聆聖諭，恐遺誤，令此郎代識之，其人誠謹可信也。」帝喜，吏部主事曹恂已遷江西參議，遇疾還。翱以聞，命以主事回籍。恂怒，伺翱入朝，捽翱胸，摑其面，大聲詬詈。事聞，下詔獄。翱具言恂實病，得斥歸，時服其量。

五年加太子少保。成化元年進太子太保，雨雪免朝參。屢疏乞歸，輒慰留，數遣醫視疾。三年，疾甚，乃許致仕。未出都卒，年八十有四。贈太保，謚忠肅。

翱在銓部，謝絕請謁，公餘恆宿直廬，非歲時朔望謁先祠，未嘗歸私第。每引選，或值召對，侍郎代選。歸雖暮，必至署閱所選，惟恐有不當也。論薦不使人知，曰：「吏部豈快恩怨地耶。」自奉儉素。景帝知其貧，為治第鹽山。孫以廕入太學，不使應舉，曰：「勿妨寒士路。」婿賈傑官近畿，翱夫人數迎女，傑恚曰：「若翁典銓，移我官京師，反手爾。何往來不憚煩也！」夫人聞之，乘間請翱。翱怒，推案，擊夫人傷面。傑卒不得調。其自遼東還朝也，中官同事者重翱，贐明珠數顆，翱固辭。其人曰：「此先朝賜也，公得毋以贓卻我乎。」不得已，納而藏焉。中官死，召其從子還之。為都御史時，夫人為娶一妾，逾半歲語翱。翱怒曰：「汝何破我家法！」即日具金幣返之。妾終不嫁，曰：「豈有大臣妾嫁他人者？」翱卒，妾往奔喪，其子養之終身。李賢嘗語人曰：「皋陶言九德，王公有其五：亂而敬，擾而毅，簡而廉，剛而塞，強而義也。」然性頗執。嘗有詔舉賢良方正、經明行修及山林隱逸士。至者率下部試，翱黜落，百不取一二。性不喜南士。英宗嘗言：「北人文雅不及南人，顧質直雄偉，緩急當得力。」翱由是益多引北人。晚年徇中官郭聰囑，為都御史李秉所劾，翱自引伏，蓋不無小損云。子孫世官錦衣千戶。

年富，字大有，懷遠人。本姓嚴，訛為年。以會試副榜授德平訓導。年甫踰冠，嚴重如老儒。宣德三年課最，擢吏科給事中。糾正違失，務存大體。帝以六科任重，命科擇二人掌其事，乃以富與賈銓並掌刑科。都御史顧佐等失入死罪十七人，富劾之。帝詰責佐等。

英宗嗣位，上言：「永樂中，招納降人，縻以官爵，坐耗國帑，養亂招危，宜遣還故土。府軍前衛幼軍，本選民間子弟，隨侍青宮。今死亡殘疾，僉補為擾。請於二十五所內，以一所補調，勿更累民。軍民之家，規免稅徭，冒僧道者累萬，宜悉遣未度者復業。」議多施行。

遷陜西左參政，尋命總理糧儲。陜西歲織綾絹毼九百餘匹。永樂中，加織駝毼五十匹，富請罷之。官吏諸生衛卒祿廩，率以邊餉減削，富請復其舊。諸邊將校占墾腴田有至三四十頃者，富奏每頃輸賦十二石。都督王禎以為過重，疏爭之。廷議減三之二，遂為定額。又會計歲用，以籌軍餉，言：「臣所部歲收二稅百八十九萬石，屯糧七十餘萬石。其間水旱流移，蠲逋負，大率三分減一，而歲用乃至百八十餘萬，入少出多。今鎮守諸臣不量國計，競請益兵，餉何由給？請減冗卒，汰駑馬，杜侵耗之弊。」帝可其奏。三邊士馬，供億浩繁，軍民疲遠輸，豪猾因緣為奸利。富量遠近，定徵科，出入慎鉤考，宿弊以革，民困大蘇。富遇事，果敢有為，權勢莫能撓，聲震關中。然執法過嚴，僥倖者多不悅，以是屢遭誣謗。陜西文武將吏恐失富，咸上章陳其勞，乃得停俸留任。

九載滿，遷河南右布政使。復有言富苛虐者，帝命核舉主，將坐之。既知舉富者，少師楊溥也，意乃解。富至河南，歲饑，流民二十餘萬，公剽掠。巡撫于謙委富輯之，皆定。土木敗後，邊境道阻，部檄富轉饟，無後期者，進左。

景泰二年春，以右副都御史巡撫大同，提督軍務。時經喪敗，法弛，弊尤甚。富一意拊循，奏免秋賦，罷諸州縣稅課局，停太原民轉餉大同。武清侯石亨、武安侯鄭宏、武進伯朱瑛，令家人領官庫銀帛，糴米實邊，多所乾沒。富首請按治。詔宥亨等，抵家人罪。亨所遣卒越關抵大同，富復劾亨專擅。亨輸罪。已，削襄垣王府菜戶，又杖其廚役之署教授事者。又劾分守中官韋力轉、參將石彪及山西參政林厚罪。是時，富威名重天下，而諸豪家愈側目，相與摭富罪。于謙方當事，力保持之。帝亦知富深，故得行其志。林厚力詆富，帝曰：「厚怨富、誣富耳。朕方付富邊事。豈輕聽人言加辱耶。」削厚官。

六年，母憂，起復。七年，富上言：「諸邊鎮守監槍內官增於前，如陽和、天城，一城二人，擾民殊甚，請減汰。」事格不行。又言：「高皇帝定制，軍官私罪收贖，惟笞則然。杖即降授，徒流俱充軍，律明甚。近犯贓者，輕皆復職，重惟立功。刑不足懲，更無顧憚。此皆法官過也。」下廷議，流徒輸贖如故，惟於本衛差操，不得領軍。英國公張懋及鄭宏各置田莊於邊境，歲役軍耕種，富劾之，還軍於伍。

天順元年革巡撫官，富亦罷歸。頃之，石彪以前憾劾富，逮下詔獄。帝問李賢，賢稱富能祛弊。帝曰：「此必彪為富抑，不得逞其私耳。」賢曰：「誠如聖諭，宜早雪之。」諭門達從公問事。果無驗，乃令致仕。

明年，以廷臣薦，起南京兵部右侍郎，未上，改戶部，巡撫山東。道聞屬邑蝗，馳疏以聞。改左副都御史，巡撫如故。官吏習富威名，望之讋服，豪猾屏跡。

四年春，戶部缺尚書，李賢舉富。左右巧阻之。帝語賢曰：「戶部非富不可，人多不喜富，此富所以為賢也。」特召任之。富酌贏縮，謹出納，躬親會計，吏不能欺。事關利害者，僚屬或不敢任，富曰：「第行之，吾當其責，諸君毋署名可也。」由是部事大理。丁父憂，奪哀如初。

憲宗立，富以陜西頻用兵，而治餉者非人，請黜左布政孫毓，用右布政楊璿、參政婁良、西安知府餘子俊。吏部尚書王翱論富侵官，請下於理。富力辯曰：「薦賢為國，非有所私也。」因乞骸骨。帝慰留之，為黜毓。頃之，病疽卒。賜謚恭定。

富廉正強直，始終不渝，與王翱同稱名臣。初，英宗嘗諭李賢曰：「戶部如年富不易得。」賢對曰：「若他日繼翱為吏部，非富不可。」然性好疑，尤惡干請。屬吏黠者，故反其意嘗之。欲事行，故言不可，即不行，故言可。富輒為所賣。
