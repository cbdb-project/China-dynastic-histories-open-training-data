蕭排押，字韓隱，國舅少父房之後。多智略，能騎射。

統和初，為左皮室詳穩，討阻卜有功。四年，破宋將曹彬、米信兵於望都。凡軍事有疑，每預參決。尋總永興宮分糾及舍利、拽刺、二皮室等軍，與樞密使耶律斜軫收復山西所陷城邑。

是冬，攻宋，隸先鋒；圍滿城，率所部先登，拔之，改南京統軍使。尚衛國公主，拜駙馬都尉，加同政事門下平章事。

十三年，歷北、南院宣徽使。條上時政得失，及賦役法，上喜納焉。十五年，加政事令，遷東京留守。二十二年，復攻宋，將渤海軍，下德清軍。後蕭撻凜卒，專任南面事。宋和議成，為北府宰相，聖宗征高麗，將兵由北道進，至開京西嶺，破敵兵，斬數千級。高麗王詢懼，奔平州。排押入開京，大掠而還。帝嘉之，封蘭陵郡王。開泰二年，以宰相知西南面招討使。五年，進王東平。排押為政寬裕而善斷，諸部畏愛，民以殷富，時議多之。

七年，再伐高麗，至開京，敵奔潰，縱兵俘掠而還。渡茶、陀二河，敵夾射，排押委甲仗走，坐是免官。

太平三年，復王豳，薨。弟恆德。
