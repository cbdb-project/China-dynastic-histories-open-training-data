侯君集，豳州三水人。以材雄稱。少事秦王幕府，從征討有功，擢累左虞候、車騎將軍，封全椒縣子。預誅隱太子尤力。王即位，拜左衛將軍，進封潞國公，邑千戶。貞觀四年，遷兵部尚書，俄檢校吏部尚書，參議朝政。

李靖討吐谷渾，以君集為積石道行軍總管。師次鄯州，議所向。君集曰：「王師已至，而賊不走險，天贊我也。若以精兵掩不備，彼不我虞，必有大利。若遁岨山谷，克之實難。」靖然其計，簡銳士，約齎深入，追及其眾於庫山，大戰，破之，進會大非川，平其國。

會詔世封功臣，授陳州刺史，更封陳；群臣不願封，進吏部尚書。君集本以行伍奮，不知學；後貴，益自喜，好書。及典選，分明課最，有譽於時。

吐蕃圍松州，授當彌道行軍大總管以擊之。高昌不臣，拜交河道行軍大總管出討。王曲文泰笑曰：「唐去我七千里，磧鹵二千里無水草，冬風裂肌，夏風如焚，行賈至者百之一，安能致大兵乎？使能頓吾城下一再旬，食盡當潰，吾且系而虜之。」君集次磧口，而文泰死，子智盛襲位。進營柳谷，候騎言國方葬死君，諸將請襲之。君集曰：「不可，天子以高昌驕慢，使吾龔行天罰，今襲人於墟墓間，非問罪也。」於是鼓而前。賊嬰城自守，遣諭之，不下。乃刊木塞塹，引撞車毀其堞，飛石如雨，所向無敢當，因拔其城，俘男女七千，進圍都城，初，文泰與西突厥欲谷設約，有急相援。及是，欲谷設益懼，西走，智盛失援，乃降。高昌平，君集刻石紀功還。

初，君集配沒罪人不以聞，又私取珍寶、婦女，將士因亦盜入，不能制。及還京師，有司劾之，詔君集詣獄簿對。中書侍郎岑文本諫曰：「高昌之罪，議者以其遐遠，欲置度外，唯陛下奮獨見之明，授決勝之略，君集得指期平殄。今推勞將帥，從征之人悉蒙重賞，未逾數日，更以屬吏，天下聞之，謂陛下錄過遺功，無以勸後。且古之出師，克敵有重賞，不勝蒙顯戮。當其有功也，雖貪財縱欲，尚蒙爵邑；其無功也，雖勤躬潔己，不免鈇鉞。故曰：『記人之功，忘人之過，宜為君者也。』昔李廣利貪不愛卒，陳湯盜所收康居財物，二主皆赦其罪，封侯賜金。夫將帥之臣，廉慎少而貪沒多。軍法曰：『使智，使勇，使貪，使愚。故智者樂立其功，勇者好行其志，貪者邀趨其利，愚者不計其死。』是以前聖使人，必收所長而棄所短。陛下宜申宥君集，俾復朝列，以勸有功。」帝寤，釋不問。

君集自恃有功，以它罪被系，居怏怏不平。會張亮出洛州都督，君集謬激說曰：「何為見排？」亮曰：「公排我，尚誰咎？」君集曰：「我平一國還，觸天子嗔，何能排君？」因攘袂曰：「鬱鬱不可活，能反乎？當與公反。」亮密以聞。帝曰：「卿與君集皆功臣，今獨相語而無左驗，奈何？」秘不發，待君集如初。皇太子承乾數有過，慮廢，知君集犯望，因其婿賀蘭楚石為千牛，私引君集入，問自安計。君集舉手謂曰：「此手當為殿下用之。」又遣楚石語承乾曰：「魏王得愛，陛下若有詔召，願毋輕入。」承乾納之。然君集常畏謀洩，忽忽不自安，或中夕驚吒，妻怪之，曰：「公，國大臣，何為爾？若有所負，宜自歸，首領尚可全。」不從。

承乾事覺，捕君集下獄。楚石告狀，帝自臨問，曰：「我不欲令刀筆吏辱公。君集辭窮不能對。帝語群臣曰：「君集於國有功，朕不忍置諸法，將丐其命，公卿其許我乎？」君臣皆曰：「君集罪大逆不道，請論如法。」帝乃謂曰：「與公訣矣，今而後，徒見公遺像已！」因泣下，遂斬之，籍其家。君集臨刑色不變，謂監吏曰：「我豈反者乎？蹉跌至此。然嘗為將，破二國，若言之陛下，丐一子以守祭祀。」帝聞，原其妻及一子，徙嶺表。

始，帝命李靖教君集兵法，既而奏：「靖且反，兵之隱微，不以示臣。」帝以讓靖，靖曰：「方中原無事，臣之所教，足以制四夷，而求盡臣術，此君集欲反耳。靖為右僕射，君集為兵部尚書，同還省，君集馬過門數步乃覺，靖語人曰：「君集其有異慮乎？」後果如言。
