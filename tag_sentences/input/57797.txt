張廣泗，漢軍鑲紅旗人。以監生入貲授知府。康熙六十一年，選貴州思州。雍正四年，調雲南楚雄。雲貴總督鄂爾泰討亂苗，以廣泗佐其事，奏改調黎平。五年，擢貴州按察使。六年，廣泗率兵赴都勻、黎平、鎮遠、清平諸地化導群苗，相機剿撫，超授巡撫。清平屬丹江苗最悍，廣泗遣兵分道攻克小丹江、大丹江及雞溝等寨。鎮遠屬上九股諸寨與接壤，亦次第降。下九股、清水江、古州諸苗悉定。疏聞，上命與鄂爾泰詳議善後諸事，語詳鄂爾泰傳。十年，廣泗疏言：「清水江及都江為黔、楚、粵三省通流，當設哨船聯絡聲勢。古州應貯米，責成同知以下董理。譯人分別勤惰予糈，並授土官劄付，宣布條約，化導苗民。」下部議行。敘功，授拜他喇布勒哈番世職。

準噶爾擾邊，寧遠大將軍岳鍾琪率師出西路。上授廣泗副將軍，召詣京師授方略。廣泗至軍，鍾琪方自巴爾廣爾移軍穆壘。廣泗將四千人出鄂隆吉，與鍾琪會於科舍圖，至穆壘。上召鍾琪還京師，命廣泗護大將軍印。廣泗疏言：「穆壘地處兩山間，築城其中，形如釜底，非屯兵進取之地。今築城未竟，臣與副將軍常賚兩營當要沖，兵止二三百，即鍾琪營亦僅數百，遇警何以抵禦？準噶爾專用馬，我兵必馬步兼用，而鍾琪立意用車，沙磧殊非所宜。至馬步兵弓箭、鳥槍之外，止攜木梃，全無刀戟，官兵莫不竊議。穆壘又無牧地，鍾琪留馬二千餘，悉就牧烏蘭烏蘇、科舍圖兩地，敵人窺伺可虞。駐兵數萬人，糧運最要。地多叢山大嶺，車駝分運，必繞出沙磧。鍾琪聞寇至，輒令停運，以此遲緩。鍾琪張皇剛愎，號令不明。題奏奉到諭旨，臨時宣傳，莫測誠偽。」上奪鍾琪官，命廣泗還軍巴爾庫爾。廣泗奏軍還巴爾庫爾，分兵防洮賚、無克克嶺，斷敵南走道，防廋集察罕、哈馬爾，斷敵西來道；巴爾庫爾北為鏡兒泉、噶順、烏卜圖克勒克諸地，東北為圖古里克、特爾庫勒諸地，敵自沙磧來，處處可通，皆置兵守。他諸要隘並設卡倫，巡護牧廠，哈密、塔勒納沁皆增兵為備。尋以查郎阿為大將軍，授廣泗正紅旗漢軍都統，留軍。十一年，廣泗將萬餘人分駐北山。十二年，詗寇至烏爾圖河，檄副都統班第達什、降調總兵張元佐及提督樊廷逐捕，越噶順至鄂隆吉大阪，擊破之，斬四百餘人，獲三十六人。捷聞，命議敘。十三年，準噶爾乞和，師還。授湖廣總督。

自鄂爾泰定苗疆，至是九股苗復為亂。尚書張照偕將軍哈元生、副將軍董芳率兵討之，久無功。高宗即位，授廣泗經略，赴貴州，將軍以下聽節制。廣泗疏劾照阻撓軍機，徵集兵數萬，元生沿途分布，用以攻剿者不過三千，顧此失彼。芳駐守八弓，僅事招撫。巡撫元展成治賑，條款紛錯，官民並困。上為奪照、芳、展成等官，命廣泗兼領貴州巡撫；罷元生將軍，以提督聽廣泗驅策。十二月，廣泗至凱里，分兵三道進剿：副將長壽出空稗，總兵王無黨出臺營，廣泗督兵出清江地曰雞擺尾，刻期並進。破上九股卦丁等寨，毀其巢，餘苗走入牛皮大箐。乾隆元年正月，廣泗令諸軍合圍，獲其渠包利等，斬萬餘級，諸苗悉定。授廣泗云貴總督，兼領巡撫，進三等阿達哈哈番世職。奏定鎮遠、安順、大定、平遠諸營制，增貴州兵額，都計二千九百有奇。三年，復請濬治清水江、都江，增爐鑄錢。皆下部議行。五年，請入覲，會湖廣城步橫嶺等寨紅苗糾粵瑤為亂，命廣泗往勘。九月，授欽差大臣，楚、粵提鎮以下受節制。十一月，亂定。六年正月，至京師，乞歸葬，賜其父母祭。貴州黎平黑苗復糾粵瑤為亂，命廣泗還貴州按治，獲苗酋石金元等置之法。十年，加太子少保。

十一年，大金川土司莎羅奔為亂，調川陜總督。廣泗至軍，小金川土司澤旺土舍良爾吉來降。八月，遣總兵宋宗璋、許應虎分道攻勒烏圍，副將馬良柱攻噶拉依，副將張興、參將買國良繼進。山險碉堅，轉戰逾二年，師無功。十三年，疏劾良柱自丹噶撤軍失砲械，命逮詣京師。上授大學士訥親經略，出視師，並起岳鍾琪赴軍，詔責廣泗師老氣怯，調度失機宜。廣泗奏報攻克戎布寨五十餘碉，諭曰：「此亦小小攻克耳。佇待捷音，以慰西顧。」訥親初至，督攻碉，師敗績。總兵任舉為驍將，戰沒。乃議令官軍築碉，謂與賊共險。上以為非策，責廣泗附和推諉，嚴諭詰難。訥親劾廣泗分十道進兵，兵力微弱，老師糜餉；鍾琪亦劾廣泗玩兵養寇，信用良爾吉及漢奸王秋，洩軍事於敵。上責廣泗貽誤軍機，奪官，逮至京師，上御瀛臺親鞫。廣泗極言其枉，命用刑，辨不已。上諭曰：「金川用兵，張廣泗、訥親前後貽誤。廣泗初至軍，妄為大言，既久無成效，則諉過於部將。及訥親往，乃復觀望推諉，見訥親種種失宜，無一語相告。見其必敗，訕笑非議，備極險忮。蓋恐此時奏聞，猶或譴責，不若坐視決裂為得計也。朕詳悉推勘，如見肺肝。訥親且在其術中而不覺矣。廣泗熟嫻軍旅，與訥親並為練達政事之大臣，乃自逞其私，罔恤國事。今朕明正其罪，以彰國憲。」下軍機大臣會刑部議罪，當失誤軍機律斬。十二月，斬廣泗。後十日，諭並誅訥親。
