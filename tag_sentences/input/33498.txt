李塨，字剛主，蠡縣人。弱冠與王源同師顏元。躬耕善稼穡，雖儉歲必有收，而食必粢糲，妻妾子婦執苦身之役。舉康熙二十九年舉人。晚歲授通州學正，浹月，以母老告歸。塨博學工文辭，與慈溪姜宸英齊名。又嘗為其友治劇邑，逾年，政教大行，用此名動公卿間。明珠、索額圖當國，皆嘗延教其子，不就。安溪李光地撫直隸，薦其學行於朝，固辭而不謝。諸王交聘，輒避而之他。既而從毛奇齡學。著周易傳注七卷，筮考一卷，郊社考辨一卷，論語傳注二卷，大學傳注一卷，中庸傳注一卷，傳注問一卷，李氏學樂錄二卷，大學辨業四卷，聖經學規二卷，論學二卷，小學稽業五卷，恕谷後集十三卷。

塨學務以實用為主，解釋經義多與宋儒不合。又其自命太高，於程、朱之講學，陸、王之證悟，皆謂之空談。蓋明季心學盛行，儒禪淆雜，其曲謹者又闊於事情，沿及順、康朝，猶存餘說，蓋顏元及塨力以務實相爭。存其說可補諸儒枵腹之弊，然不可獨以立訓，盡廢諸家。其論易，以觀象為主，兼用互體，謂「聖教罕言性天，乾坤四德，必歸人事，屯蒙以下，亦皆以人事立言。陳摶龍圖，劉牧鉤隱，以及探無極、推先天，皆使易道入於無用」。排擊未免過激。然明人以心學竄入易學，率持禪偈以詁經，言數者反置象占於不問。誣飾聖訓，弊不可窮。塨引而歸之人事，深得垂教之旨。又以大學格物為周禮三物，謂孔子時古大學教法所謂六德、六行、六藝者，規矩尚存。故格物之學，人人所習，不必再言。惟以明德、親民標其目，以誠意指其入手而已。格物一傳，可不必補。其說本之顏元。毛奇齡惡其異己，作逸講箋以攻之。而當時學者多韙塨說焉。
