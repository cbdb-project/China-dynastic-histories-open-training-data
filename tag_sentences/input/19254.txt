宣宗元聖至明成武獻文睿智章仁神聰懿道大孝皇帝諱忱，憲宗第十三子也。母曰孝明皇太后鄭氏。始封光王。性嚴重寡言，宮中或以為不惠。

會昌六年，武宗疾大漸，左神策軍護軍中尉馬元贄立光王為皇太叔。三月甲子，即皇帝位於柩前。四月乙亥，始聽政。尊母為皇太后。丙子，李德裕罷。辛卯，李讓夷為司空。五月乙巳，大赦。翰林學士承旨、兵部侍郎白敏中同中書門下平章事。辛酉，封子溫為鄆王，渼雍王，涇雅王，滋夔王，沂慶王。七月，李讓夷罷。八月辛未，大行宮火。壬申，葬至道昭肅孝皇帝於端陵。九月，鄭肅罷。兵部侍郎、判度支盧商為中書侍郎、同中書門下平章事。雲南蠻寇安南，經略使裴元裕敗之。十二月戊辰朔，日有食之。

大中元年正月壬子，朝獻於太清宮。癸丑，朝享於太廟。甲寅，有事於南郊。大赦，改元。復左降官死者官爵，賜文武官階、勛，父老帛，文宣王後及二王后、三恪予一子官。二月癸未，以旱避正殿，減膳，理京師囚，罷太常孝坊習樂，損百官食，出宮女五百人，放五坊鷹犬，停飛龍馬粟。三月，盧商罷。刑部尚書、判度支崔元式為門下侍郎，翰林學士承旨、戶部侍郎韋琮為中書侍郎：同中書門下平章事。閏月，大復佛寺。四月己酉，皇太后崩。五月，張仲武及奚北部落戰，敗之。吐蕃、回鶻寇河西，河東節度使王宰伐之。八月丙申，李回罷。庚子，葬貞獻皇太后於光陵。十二月戊午，貶太子少保李德裕為潮州司馬。

二年正月甲子，群臣上尊號曰聖敬文思和武光孝皇帝。大赦。宗子房未仕者予一人出身，賜文武官階、勛、爵。三月，封子澤為濮王。五月己未朔，日有食之。崔元式罷。兵部侍郎、判度支周墀，刑部侍郎、諸道鹽鐵轉運使馬植：同中書門下平章事。己卯，太皇太后崩。七月己巳，續圖功臣於凌煙閣。十一月壬午，葬懿安太皇太后於景陵。貶韋琮為太子賓客，分司東都。

三年二月，吐蕃以秦原安樂三州、石門驛藏木峽制勝六盤石峽蕭七關歸於有司。三月，詔待制官與刑法官、諫官次對。馬植罷。是春，隕霜殺桑。四月乙酉，周墀罷。御史大夫崔鉉為中書侍郎，兵部侍郎、判戶部事魏扶：同中書門下平章事。癸巳，幽州盧龍軍節度使張仲武卒，其子直方自稱留後。五月。武寧軍亂，逐其節度使李廓。十月辛巳，京師地震。是月，振武及天德、靈武、鹽夏二州地震。吐蕃以維州歸於有司。十一月己卯，封弟惕為彭王。十二月，吐蕃以扶州歸於有司。

四年正月庚辰，大赦。四月壬申，以雨霖，詔京師、關輔理囚，蠲度支、鹽鐵、戶部逋負。六月戊申，魏扶薨。戶部尚書、判度支崔龜從同中書門下平章事。八月，幽州盧龍軍亂，逐其節度使張直方，衙將張允伸自稱留後。十月辛未，翰林學士承旨、兵部侍郎令狐綯同中書門下平章事。十一月，黨項羌寇邠、寧。十二月，鳳翔節度使李安業、河東節度使李拭為招討黨項使。

五年三月，白敏中為司空，招討南山、平夏黨項行營兵馬都統。四月，赦平夏黨項羌。辛未，給得靈鹽夏三州、邠寧鄜坊等道三歲。六月，封子潤為鄂王。八月乙巳，赦南山黨項羌。十月，沙州人張義潮以瓜、沙、伊、肅、鄯、甘、河、西、蘭、岷、廓十一州歸於有司。白敏中罷。戊辰，戶部侍郎、判戶部魏謨同中書門下平章事。十一月，崔龜從罷。十二月，盜斫景陵門戟。是歲，湖南饑。

六年三月，有彗星出於觜、參。七月，雍王渼薨。八月，禮部尚書、諸道鹽鐵轉運使裴休同中書門下平章事。九月，獠寇昌、資二州。十一月，封弟惴為隸王。是歲，淮南饑。

七年正月丙午，朝獻於太清宮。丁未，朝享於太廟。戊申，有事於南郊，大赦。

八年正月丙戌朔，日有食之。三月，以旱理囚。九月，封子洽為懷王，汭昭王，汶康王。

九年正月甲申，成德軍節度使王元逵卒，其子紹鼎自稱留後。閏四月辛丑，禁嶺外民鬻男女者。七月，以旱遣使巡撫淮南，減上供饋運，蠲逋租，發粟賑民。丙辰，崔鉉罷。庚申，罷淮南宣歙浙西冬至、元日常貢，以代下戶租稅。是月，浙西東道軍亂，逐其觀察使李訥。

十年正月丁巳，御史大夫鄭朗為工部尚書、同中書門下平章事。九月，封子灌為衛王。十月戊子，裴休罷。十二月壬辰，戶部侍郎、判戶部崔慎由為工部尚書、同中書門下平章事。

十一年二月辛巳，魏謨罷。五月，容管軍亂，逐其經略使王球。七月庚子，兵部侍郎、判度支蕭鄴同中書門下平章事。成德軍節度副大使王紹鼎卒，其弟紹懿自稱留後。八月，封子澭為廣王。九月乙未，有彗星出於房。十月壬申，鄭朗罷。

十二年正月戊戌，戶部侍郎、判度支劉彖同中書門下平章事。二月，廢穆宗忌日，停光陵朝拜及守陵宮人。壬申，崔慎由罷。閏月，自十月不雨，至於是月雨。三月，鹽州監軍使楊玄價殺其刺史劉皋。四月庚子，嶺南軍亂，逐其節度使楊發。戊申，兵部侍郎、諸道鹽鐵轉運使夏侯孜同中書門下平章事。五月丙寅，劉彖薨。庚辰，湖南軍亂，逐其觀察使韓琮。六月丙申，江西都將毛鶴逐其觀察使鄭憲。辛亥，南蠻寇邊。七月，容州將來正反，伏誅。八月，宣歙將康全泰逐其觀察使鄭薰，淮南節度使崔鉉兼宣歙池觀察處置使以討之。丁巳，太原地震。十月，康全泰伏誅。十二月，毛鶴伏誅。甲寅，兵部侍郎、判戶部蔣伸同中書門下平章事。

十三年正月戊午，大赦，蠲度支、戶部逋負，放宮人。八月壬辰，左神策軍護軍中尉王宗實立鄆王溫為皇太子，權句當軍國政事。癸巳，皇帝崩於咸寧殿，年五十。謚曰聖武獻文孝皇帝。咸通十三年，加謚元聖至明成武獻文睿智章仁神聰懿道大孝皇帝。
