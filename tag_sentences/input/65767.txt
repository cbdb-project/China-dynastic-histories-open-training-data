汪中，字容甫，江都人。生七歲而孤，家貧不能就外傅。母鄒，授以四子書。稍長，助書賈鬻書於市，因遍讀經、史、百家，過目成誦，遂為通人。年二十，補諸生。乾隆四十二年拔貢生，提學使者謝墉，每試別置一榜，署名諸生前。嘗曰：「余之先容甫，爵也。若以學，當北面事之。」其敬中如此。以母老竟不朝考。五十一年，侍郎朱珪主江南試，謂人曰：「吾此行必得汪中為選首。」不知其不與試也。

中顓意經術，與高郵王念孫、寶應劉臺拱為友，共討論之。其治尚書，有尚書考異。治禮，有儀禮校本，大戴禮記校本。治春秋，有春秋述義。治小學，有爾雅校本，及小學說文求端。中嘗謂國朝古學之興，顧炎武開其端。河、洛矯誣，至胡渭而絀。中、西推步，至梅文鼎而精。力攻古文者，閻若璩也。專治漢易者，惠棟也。凡此皆千餘年不傳之絕學，及戴震出而集其大成。擬作六儒頌，未成。

又嘗博考先秦古籍三代以上學制廢興，使知古人所以為學者。凡虞、夏第一，周禮之制第二，周衰列國第三，孔門第四，七十子後學者第五。又列通論、釋經、舊聞、典籍、數典、世官，目錄凡六。而自題其端曰：「觀周禮太史雲云，當時行一事則有一書，其後執書以行事，又其後則事廢而書存。至宋儒以後，則並其書之事而去之矣。」又曰：「有官府之典籍，有學士大夫之典籍，故老之傳聞。行一事有一書，傳之後世，奉以為成憲，此官府之典籍也。先王之禮樂政事，遭世之衰廢而不失，有司徒守其文，故老能言其事。好古之君子，憫其浸久而遂亡也，而書之簡畢，此學士大夫之典籍也。」又曰：「古之為學士者，官師之長，但教之以其事，其所誦者詩書而已。其他典籍，則皆官府藏而世守之，民間無有也。茍非其官，官亦無有也。其所謂士者，非王侯公卿大夫之子，則一命之士，外此則鄉學、小學而已。自闢雍之制無聞，太史之官失守，於是布衣有授業之徒，草野多載筆之士。教學之官，記載之職，不在上而在下。及其衰也，諸子各以其學鳴，而先王之道荒矣。然當諸侯去籍，秦政焚書，有司所掌，蕩然無存。猶賴學士相傳，存其一二，斯不幸中之幸也。」又曰：「孔子所言，則學士所能為者，留為世教。若其政教之大者，聖人無位，不復以教子弟。」又曰：「古人學在官府，人世其官，故官世其業。官既失守，故專門之學廢。」其書槁草略具，亦未成。後乃即其考三代典禮及文字訓詁、名物象數，益以論撰之文，為述學內、外篇，凡六卷。

其有功經義者，則有若釋三九，婦人無主答問，女子許嫁而壻死從死及守志議，居喪釋服解義。其表章經傳及先儒者，則有若周官徵文，左氏春秋釋疑，荀卿子通論，賈誼新書序。其他考證之文，亦有依據。

中又熟於諸史地理，山川厄要，講畫了然，著有廣陵通典十卷，秦蠶食六國表，金陵地圖考。生平於詩文書翰無所不工，所作廣陵對、黃鶴樓銘、漢上琴臺銘，皆見稱於時。他著有經義知新記一卷，大戴禮正誤一卷，遺詩一卷。五十九年，卒，年五十一。

中事母以孝聞，左右服勞，不辭煩辱。居喪，哀戚過人，其於知友故舊，沒後衰落，相存問過於從前。道光十一年，旌孝子。中子喜孫，自有傳。同郡人為漢學者，又有江德量、徐復、汪光爔。
