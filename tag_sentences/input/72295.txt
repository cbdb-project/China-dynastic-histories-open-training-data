牛鑒，字鏡堂，甘肅武威人。嘉慶十九年進士，選庶吉士，授編修。遷御史、給事中。道光十一年，出為雲南糧儲道。歷山東按察使、順天府尹、陜西布政使，與巡撫不合，乞病歸。十八年，起授江蘇布政使，署巡撫。

十九年，擢河南巡撫。整頓吏治，停分發，止攤捐；籌銀二十萬兩，津貼瘠累十五縣；築沁河堤，濬衛河：甚有政聲。二十一年六月，河決祥符，水圍省城。鑒率吏民葺城以守，規地勢洩水，賑撫災黎。時水分二流，一環城西南，一由東南行，均注歸德、陳州，入江南境。鑒以正河斷流，決口難遽塞，議急衛省城。水漲不已，西北隅尤當沖，城垣坍陷十餘處，拋磚石成壩，絙鉅舟以御之。奇險迭出，晝夜臨陴，民感其誠，同心守護，有不受雇值者。當事急，河督文沖奏省城卑濕不可復居，請擇地遷移。鑒疏言：「一月以來，困守危城，幸保無虞者，實由人心維系。若一聞遷徙。各自逃生，誰與防守？恐遷徙未及，水已灌城，變生俄頃，奸民乘機搶掠，法令不行，情狀不堪設想。節交白露，水將漸消，惟有殫竭血誠，堅忍守御，但得料物應手，自可化險為平。」命大學士王鼎、侍郎慧成往勘。鑒與合疏言省城可守不可遷，決口可堵不可漫，並劾文沖漠視延誤狀，於是褫文沖職。秸料大集，繕治堤壩，水亦漸退，守城凡六十餘日而卒完。命偕王鼎等興工塞決。

會英兵犯浙江，裕謙殉於寧波，命鑒代署兩江總督，尋實授。十月，至蘇州受事，閱海口，偕提督陳化成治防，繕臺增砲，沿海以土塘為蔽，駐四營居中策應。二十二年四月，英兵既陷乍浦，遂窺吳淞口。五月，敵艦七十餘艘來攻，鑒偕化成督戰，擊沉賊船三，西砲臺及戰艦皆被毀。敵以小舟載兵由小沙背登陸，徐州鎮總兵王志元兵先潰，化成死之。鑒退嘉定，而寶山、上海相繼陷。又退昆山，收集潰兵。壽春鎮總兵尤渤守松江，敵兩次來犯，皆擊卻之。英艦聚泊吳淞口外，揚言將北犯天津。六月，突入江，乘潮上駛，直越圌山關，鑒由京口退保江寧。提督齊慎、劉允孝迎戰京口，不利，退守新豐。鎮江陷，副都統海齡死之。敵艦分薄瓜洲，揚州震動，鹽運使但明倫聽商人江壽民計，賂以六十萬金，遂犯江寧，艦泊下關。

鑒初專防海口，倚陳化成，沿江鵝鼻嘴、圌山關諸要隘倉猝調兵，益無足恃。化成既死事，鑒知不能復戰，連疏請議撫。耆英、伊里布先後奉命至，英人索五處通商及償款，諸臣未敢遽允；敵兵遂登岸，置大砲臨城，乃悉許之。合疏以保全民命為請，略曰：「江寧危急，呼吸可虞，根本一摧，鄰近皖、贛、鄂、湘皆可航溯。彼所請雖無厭，而通市外無他圖。與其結兵禍而毒生靈，曷若捐鉅帑以全大局？廈門敵軍雖退，尚未收復。香港、鼓浪嶼、定海、招寶山仍未退還，使任其久踞逡巡，不如歸我土地。既原循例輸稅，即為悔禍鄉風。此後彼因自護租岸，我即以捍蔽海疆，未始非國家之福。所請平禮虛文，不妨假借。事定之後，亦應釋俘囚以堅和好，寬脅從以安反側。」並附詳條目以聞。八月，和議成，英兵悉退出海洋。

尋以貽誤封疆罪，褫職逮問，讞大闢，二十四年，釋之，命赴河南中牟河工效力。工竣，予七品頂戴，以六部主事用，回籍。咸豐三年，粵匪北擾，予五品頂戴，署河南按察使。四年，命卸任，勸捐募勇，赴陳州，偕徐廣縉剿捻匪，破潁州賊李士林於阜陽方家集，焚其巢，加按察使銜。五年，又破之於霍丘三河，士林尋於湖北就撫。鑒深得河南民心，前勸捐中牟大工，得錢二百萬緡，至是集軍餉復及百萬。敘功，加二品頂戴。以病乞歸。八年，卒。
