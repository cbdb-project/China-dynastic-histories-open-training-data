狄仁傑，字懷英，並州太原人。為兒時，門人有被害者，吏就詰，眾爭辨對，仁傑誦書不置，吏讓之，答曰：「黃卷中方與聖賢對，何暇偶俗吏語耶？」舉明經，調汴州參軍。為吏誣訴，黜陟使閻立本召訊，異其才，謝曰：「仲尼稱觀過知仁，君可謂滄海遺珠矣。」薦授並州法曹參軍。親在河陽，仁傑登太行山，反顧，見白雲孤飛，謂左右曰：「吾親舍其下。」瞻悵久之，雲移乃得去。同府參軍鄭崇質母老且疾，當使絕域。仁傑謂曰：「君可貽親萬里憂乎？」詣長史蘭仁基請代行。仁基咨美其誼，時方與司馬李孝廉不平，相敕曰：「吾等可少愧矣！」則相待如初，每曰：「狄公之賢，北斗以南，一人而已。」

稍遷大理丞，歲中斷久獄萬七千人，時稱平恕。左威衛大將軍權善才、右監門中郎將範懷義坐誤斧昭陵柏，罪當免，高宗詔誅之。仁傑奏不應死，帝怒曰：「是使我為不孝子，必殺之。」仁傑曰：「漢有盜高廟玉環，文帝欲當之族，張釋之廷諍曰：『假令取長陵一抔土，何以加其法？』於是罪止棄市。陛下之法在象魏，固有差等。犯不至死而致之死，何哉？今誤伐一柏，殺二臣，後世謂陛下為何如主？」帝意解，遂免死。數日，授侍御史。左司郎中王本立怙寵自肆，仁傑劾奏其惡，有詔原之。仁傑曰：「朝廷借乏賢，如本立者不鮮。陛下惜有罪，虧成法，奈何？臣願先斥，為群臣戒。」本立抵罪。繇是朝廷肅然。使岐州，亡卒數百剽行人，道不通。官捕系盜黨窮訊，而餘曹紛紛不能制。仁傑曰：「是其計窮，且為患。」乃明開首原格，出系者，稟而縱之，使相曉，皆自縛歸。帝嘆其達權宜。

遷度支郎中。帝幸汾陽宮，為知頓使。並州長史李沖玄以道出石女祠，俗言盛服過者，致風雷之變，更發卒數萬改馳道。仁傑曰：「天子之行，風伯清塵，雨師灑道，何石女避邪？」止其役。帝壯之，曰：「真丈夫哉！」出為寧州刺史，撫和戎落，得其歡心，郡人勒碑以頌。入拜冬官侍郎、持節江南巡撫使。吳、楚俗多淫祠，仁傑一禁止，凡毀千七百房，止留夏禹、吳太伯、季札、伍員四祠而已。

轉文昌右丞，出豫州刺史。時越王兵敗，支黨餘二千人論死。仁傑釋其械，密疏曰：「臣欲有所陳，似為逆人申理；不言，且累陛下欽恤意。表成復毀，自不能定。然此皆非本惡，詿誤至此。」有詔悉謫戍邊。囚出寧州，父老迎勞曰：「狄使君活汝耶！」因相與哭碑下。囚齋三日乃去。至流所，亦為立碑。初，宰相張光輔討越王。軍中恃功，多暴索，仁傑拒之。光輔怒曰：「州將輕元帥邪？」仁傑曰：「亂河南者一越王，公董士三十萬以平亂，縱使暴橫，使無辜之人咸墜塗炭，是一越王死，百越王生也。且王師之至，民歸順以萬計，自縋而下，四面成蹊。奈何縱邀賞之人殺降以為功，冤痛徹天？如得上方斬馬劍加君頸，雖死不恨！」光輔還，奏仁傑不遜，左授復州刺史。徙洛州司馬。

天授二年，以地官侍郎同鳳閣鸞臺平章事。武后謂曰：「卿在汝南有善政，然有譖卿者，欲知之乎？」謝曰：「陛下以為過，臣當改之；以為無過，臣之幸也。譖者乃不願知。」後嘆其長者。時太學生謁急，後亦報可。仁傑曰：「人君惟生殺柄不以假人，至簿書期會，宜責有司。尚書省決事，左、右丞不句杖，左、右丞相不判徒，況天子乎？學徒取告，丞、簿職耳，若為報可，則胄子數千，凡幾詔耶？為定令示之而已。」後納其言。

會為來俊臣所構，捕送制獄。於時，訊反者一問即臣，聽減死。俊臣引仁傑置對，答曰：「有周革命，我乃唐臣，反固實。」俊臣乃挺系。其屬王德壽以情謂曰：「我意求少遷，公為我引楊執柔為黨，公且免死。」仁傑嘆曰；「皇天后土，使仁傑為此乎！」即以首觸柱，血流沫面。德壽懼而謝。守者浸弛，即丐筆書帛，置褚衣中，好謂吏曰；「方暑，請付家徹絮。」仁傑子光遠得書上變，後遣使案視。俊臣命仁傑冠帶見使者，私令德壽作謝死表，附使以聞。後乃召見仁傑，謂曰：「承反何耶？」對曰：「不承反，死笞掠矣。」示其表，曰：「無之。」後知代署，因免死。武承嗣屢請誅之，後曰：「命已行，不可返。」時同被誣者鳳閣侍郎任知古等七族悉得貸。御史霍獻可以首叩殿陛苦爭，欲必殺仁傑等，乃貶仁傑彭澤令，邑人為置生祠。

萬歲通天中，契丹陷冀州，河北震動，擢仁傑為魏州刺史。前刺史懼賊至，驅民保城，修守具。仁傑至，曰：「賊在遠，何自疲民？萬一虜來，吾自辦之，何預若輩？」悉縱就田。虜聞，亦引去，民愛仰之，復為立祠。俄轉幽州都督，賜紫袍、龜帶，後自制金字十二於袍，以旌其忠。

召拜鸞臺侍郎，復同鳳閣鸞臺平章事。時發兵戍疏勒四鎮，百姓怨苦。仁傑諫曰：

天生四夷，皆在先王封域之外。東距滄海，西隔流沙，北橫大漠，南阻五嶺，天所以限中外也。自典籍所紀，聲教所暨，三代不能至者，國家既已兼之。詩人矜薄伐於太原，化行於江、漢，前代之遐裔，而我之域中，過夏、商遠矣。今乃用武荒外，邀功絕域，竭府庫之實，以爭磽確不毛之地，得其人不足以增賦，獲其土不可以耕織。茍求冠帶遠夷，不務固本安人，此秦皇、漢武之所行也。傳曰：「與覆車同軌者未嘗安。」此言雖小，可以喻大。

臣伏見國家師旅歲出，調度之費狃以浸廣，右戍四鎮，左屯安東，杼軸空匱，轉輸不絕，行役既久，怨曠者多。上不是恤，則政不行；政不行，則害氣作；害氣作，則蟲螟生，水旱起矣。方今關東薦饑，蜀漢流亡，江、淮而南，賦斂不息。人不復本，則相率為盜，本根一搖，憂患非淺。所以然者，皆貪功方外，耗竭中國也。昔漢元帝納賈捐之之謀而罷珠崖，宣帝用魏相之策而棄車師田。貞觀中，克平九姓，冊拜李思摩為可汗，使統諸部，夷狄叛則伐，降則撫，得推亡固存之義，無遠戍勞人之役。今阿史那斛瑟羅，皆陰山貴種，代雄沙漠，若委之四鎮，以統諸蕃，建為可汗，遣御寇患，則國家有繼絕之美，無轉輸之苦。損四鎮，肥中國，罷安東，實遼西，省軍費於遠方，並甲兵於要塞，恆、代之鎮重，而邊州之備豐矣。

且王者外寧，容有內危。陛下姑敕邊兵謹守備，以逸待勞，則戰士力倍；以主御客，則我得其便；堅壁清野，寇無所得。自然深入有顛躓之慮，淺入無虜獲之益。不數年，二虜不討而服矣。

又請廢安東，復高姓為君長，省江南轉餉以息民，不見納。

張易之嘗從容問自安計，仁傑曰：「惟勸迎廬陵王可以免禍。」會後欲以武三思為太子，以問宰相，眾莫敢對。仁傑曰：「臣觀天人未厭唐德。比匈奴犯邊，陛下使梁王三思募勇士於市，逾月不及千人。廬陵王代之，不浹日，輒五萬。今欲繼統，非廬陵王莫可。」後怒，罷議。久之，召謂曰：「朕數夢雙陸不勝，何也？」於是，仁傑與王方慶俱在，二人同辭對曰：「雙陸不勝，無子也。天其意者以儆陛下乎！且太子，天下本，本一搖，天下危矣。文皇帝身蹈鋒鏑，勤勞而有天下，傳之子孫。先帝寢疾，詔陛下監國。陛下掩神器而取之，十有餘年，又欲以三思為後。且姑侄與母子孰親？陛下立廬陵王，則千秋萬歲後常享宗廟；三思立，廟不祔姑。」後感悟，即日遣徐彥伯迎廬陵王於房州。王至，後匿王帳中，召見仁傑語廬陵事。仁傑敷請切至，涕下不能止。後乃使王出，曰：「還爾太子！」仁傑降拜頓首，曰：「太子歸，未有知者，人言紛紛，何所信？」後然之。更令太子舍龍門。具禮迎還，中外大悅。初，吉頊、李昭德數請還太子，而後意不回，唯仁傑每以母子天性為言，後雖忮忍，不能無感，故卒復唐嗣。

尋拜納言，兼右肅政御史大夫。突厥入趙、定，殺掠甚眾，詔仁傑為河北道行軍元帥，假以便宜。突厥盡殺所得男女萬計，由五回道去，仁傑追不能逮。更拜河北安撫大使。時民多脅從於賊，賊已去，懼誅，逃匿。仁傑上疏曰：「議者以為虜入寇，始明人之逆順，或迫脅，或願從，或受偽官，或為招慰。誠以山東之人重氣，一往死不為悔。比緣軍興，調發煩重，傷破家產，剔屋賣田，人不為售。又官吏侵漁，州縣科役，督趣鞭笞，情危事迫，不循禮義，投跡犬羊，以圖賒死，此君子所愧，而小人之常。民猶水也，壅則為淵，疏則為川，通塞隨流，豈有常性。昔董卓之亂，神器播越，卓已誅禽，部曲無赦，故事窮變生，流毒京室。此由恩不溥洽，失在機先。今負罪之伍，潛竄山澤，赦之則出，不赦則狂。山東群盜，緣茲聚結。故臣以為邊鄙暫警不足憂，中土不寧可為慮也。夫持大國者不可以小治，事廣者不可以細分。人主所務，弗檢常法。願曲赦河北，一不問罪。」詔可。

還，除內史。後幸三陽宮，王公皆從，獨賜仁傑第一區，眷禮卓異，時無輩者。是時李楷固、駱務整討契丹，克之，獻俘含樞殿，後大悅。二人者，本契丹李盡忠部將，盡忠入寇，楷固等數挫王師，後降，有司請論如法。仁傑稱其驍勇可任，若貸死，必感恩納節，可以責功。至是凱旋，後舉酒屬仁傑，賞其知人。授楷固左玉鈐衛大將軍、燕國公，賜姓武；務整右武威衛將軍。

後將造浮屠大像，度費數百萬，官不能足，更詔天下僧日施一錢助之。仁傑諫曰：「工不役鬼，必在役人；物不天降，終由地出。不損百姓，且將何求？今邊垂未寧，宜寬征鎮之傜，省不急之務。就令顧作，以濟窮人，既失農時，是為棄本。且無官助，理不得成。既費官財，又竭人力，一方有難，何以救之？」後由是罷役。

聖歷三年卒，年七十一。贈文昌右相，謚曰文惠。仁傑所薦進，若張柬之、桓彥範、敬暉、姚崇等，皆為中興名臣。始居母喪，有白鵲馴擾之祥。中宗即位，追贈司空。睿宗又封梁國公。子光嗣、景暉。
