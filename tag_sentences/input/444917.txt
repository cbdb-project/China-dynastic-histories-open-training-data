頡利始為莫賀咄設，牙直五原北。薛舉陷平涼，與連和，帝患之，遣光祿卿宇文歆賂頡利，使與舉絕；隋五原太守張長遜以所部五城附虜，歆並說還五原地。皆見聽，且發兵舉長遜所部會秦王軍。太子建成議廢豐州，並割榆中地。於是處羅子鬱射設以所部萬帳入處河南，以靈州為塞。

頡利又妻義成，以始畢子什缽苾為突利可汗，使居東。義成，楊諧女也，其弟善經亦依突厥，與王世充使者王文素共說頡利曰：「往啟民兄弟爭國，賴隋得復位，子孫有國。今天子非文帝後，宜立正道以報隋厚德。」頡利然之，故歲入寇。然倚父兄餘資，兵銳馬多，謷然驕氣，直出百蠻上，視中國為不足與，書辭悖嫚，多須求。帝方經略天下，故屈禮，多所舍貸，贈齎不貲，然而不厭無厓之求也。

四年，頡利率萬騎與苑君璋合寇雁門，定襄王李大恩擊卻之。頡利執我使者漢陽公瑰、太常卿鄭元、左驍衛大將軍長孫順德，帝亦囚其使與相當。由是寇代州，敗行軍總管王孝基，略河東，犯原州，穿延州塞，諸將與戰，不能有所俘。

明年，還順德等，且請和，贄魚膠，紿云：「固二國之好也。」帝雖未情，釋其使特勒熱寒等，厚與金還之。大恩上言：「突厥饑，馬邑可圖也。」詔殿中少監獨孤晟共擊之。晟後約，大恩不敢進，屯新城，頡利自將數萬騎與劉黑闥合圍之，大恩沒，士死者數千人。進擊忻州，為李高遷所破。黑闥以突厥萬人擾山東，又殘定州。頡利未得志，乃率十五萬騎入雁門，圍並州，深鈔汾、潞，取男女五千，分數千騎轉掠原、靈間。於是太子建成將兵出豳州道，秦王將兵出蒲州道擊之；李子和以兵趨雲中，掩可汗後；段德操出夏州，狙其歸。並州總管襄邑王神符戰汾東，斬虜五百首，取馬二千；汾州刺史蕭顗獻俘五千。虜陷大震關，縱兵掠弘州，總管宇文歆、靈州楊師道拒之，獲馬、橐它數千。頡利聞秦王且至，引出塞，王師還。又明年，與黑闥、君璋等小小入寇定、匡、原、朔等州，與屯將相勝負。帝遣太子建成復屯北邊、秦王屯並州備虜，久乃罷。俄又破代地一屯，進擊渭、豳二州，取馬邑，不有也，復請和，歸我馬邑。

七年，攻原、朔二州，入代地，不勝，更與君璋合攻隴州及陰般城，分擊並地，秦王與齊王元吉屯豳州道以備胡。君璋與虜出入原、朔、忻、並地，剽系騷然，數為諸將驅逐。其八月，頡利與突利兵悉起，自原州連營而南，所在震恐，秦王、齊王拒之。

初，關中霖潦，餉道絕，軍次豳州，可汗萬騎奄至，陣五龍阪，以數百騎挑戰，舉軍失色。秦王馳百騎掠陣，大言曰：「國家於突厥無負，何為深入？我，秦王也，故來自與可汗決，若固戰，我才百騎耳，徒廣殺傷，無益也。」頡利笑不答。又馳騎語突利曰：「爾往與我盟，急難相助，今無香火情邪？能一決乎？」突利亦不對。王將絕水前，頡利見兵少，又聞與突利語，陰相忌，即遣使者來曰：「王毋苦，我固不戰，將與王議事耳。」於是引卻。秦王縱反間，突利乃歸心，不欲戰，頡利亦無以強之，乃遣突利及夾畢特勒思摩請和，帝許之。突利遂自托於王為昆弟。帝見思摩，引升御榻，思摩頓首辭，帝曰：「我見若猶頡利也。」乃聽命。

突厥既歲盜邊，或說帝曰：「虜數內寇者，以府庫子女所在，我能去長安，則戎心止矣。」帝使中書侍郎宇文士及逾南山，按行樊、鄧，將徙都焉。群臣贊遷，秦王獨曰：「夷狄自古為中國患，未聞周、漢為遷也。願假數年，請取可汗以報。」帝乃止。頡利已和，亦會甚雨，弓矢皆弛惡，遂解而還。帝會群臣問所以備邊者，將作大匠於筠請五原、靈武置舟師於河，扼其入。中書侍郎溫彥博曰：「魏為長塹遏匈奴，今可用。」帝使桑顯和塹邊大道，召江南船工大發卒治戰艦。頡利遣使來，願款北樓關請互市，帝不能拒。帝始兼天下，罷十二軍，尚文治，至是以虜患方張，乃復置之，以練卒搜騎。

八年，頡利攻靈、朔，與代州都督藺謩戰新城，謩敗績。於是張瑾兵屯石嶺，李高遷屯大谷，秦王屯蒲州道。初，帝待突厥用敵國禮，及是，怒曰：「往吾以天下未定，厚於虜以紓吾邊。今卒敗約，朕將擊滅之，毋須姑息。」命有司更所與書為詔若敕。瑾未至屯，虜已逾石嶺，圍並州，攻靈州，轉擾潞、沁。李靖以兵出潞州道，行軍總管任瑰屯太行。瑾戰大谷，敗績，中書侍郎溫彥博陷於賊，鄆州都督張德政死之。遂攻廣武，為任城王道宗破。其欲谷設掠綏州，請和去。敗並州數縣，入蘭、鄯、彭州諸屯，或小勝，不能制。俄寇原州，折威將軍楊屯擊之，且發士屯大谷。

九年，攻原、靈，又圍涼州，進犯涇、原，李靖與戰靈州，虜引去。寇西會州，圍烏城，翔徉隴、渭間，平道將軍柴紹破之於秦州，斬一特勒、三大將，虜千級。大抵虜得志則深入，負則請和，不恥也。其七月，頡利自將十萬騎襲武功，京師戒嚴。攻高陵，尉遲敬德與戰涇陽，獲俟斤烏沒啜，斬首千餘級。頡利遣謀臣執失思力入朝以覘我，因誇說曰：「二可汗兵百萬，今至矣！」太宗曰：「我與可汗嘗面約和，爾則背之。且義師之初，爾父子身從我，遺賜玉帛多至不可計，何妄以兵入我都畿，自誇盛強耶？今我當先戮爾矣！」思力懼，請命，蕭瑀、封德彞諫帝，不如禮遣之，帝不許，系於門下省。乃與侍中高士廉、中書令房玄齡、將軍周範等馳六騎出玄武門，幸渭上，與可汗隔水語，且責其負約。群酋見帝，皆驚，下馬拜。俄而眾軍至，旗鎧光明，部隊靜嚴，虜大駭。帝與頡利按轡，即麾軍卻而陣焉。蕭瑀以帝輕敵，叩馬諫，帝曰：「我思熟矣，非爾所知也。夫突厥掃地入寇，以我新有內難，謂不能師。我若闔城，彼且大掠吾境，故我獨出，示無所畏，又盛兵使知必戰，不意我能沮其始謀。彼入吾地既深，懼不能返，故與戰則克，和則固，制賊之命，在此舉矣！」是日，頡利果請和，許之。翌日，刑白馬，與頡利盟便橋上，突厥引還。蕭瑀曰：「頡利之來，諸將多請與戰，陛下不聽，既而虜自退，其策奈何？」帝曰：「突厥眾而不整，君臣惟利是視，可汗在水西，而酋帥皆來謁我，我醉而縛之，其勢易甚。又我敕長孫無忌、李靖潛師幽州以須，若大軍躡其後，伏邀諸前，取之反覆掌耳。然我新即位，為國者要在安靜，一與虜校，殺傷必多，彼敗未及亡，懼而脩德，與我為怨，其可當耶？今僕械卷鎧，啖以玉帛，虜志必驕，驕則亡之端也，故曰『將欲取之，必固與之』。瑀再拜曰：「非臣愚所逮也！」乃詔殿中監豆盧寬、將軍趙綽護送突厥，頡利獻馬三千匹、羊萬頭，帝不納，詔歸所俘於我。

貞觀元年，薛延陀、回紇、拔野古諸部皆叛，使突利討之，不勝，輕騎走，頡利怒，囚之，突利由是怨望。是歲大雪，羊馬多凍死，人饑，懼王師乘其敝，即引兵入朔州地，聲言會獵。議者請責其敗約，因伐之，帝曰：「匹夫不可為不信，況國乎？我既與之盟，豈利其災，邀險以取之耶？須其無禮於我，乃伐之。」

明年，突利自陳為頡利所攻，求救。帝曰：「朕與頡利盟，又與突利有昆弟約，不可不救，奈何？」兵部尚書杜如晦曰：「夷狄無信，我雖如約，彼常負之，今亂而擊之，侮亡之道也。」乃詔將軍周範壁太原經略之，頡利亦擁兵窺邊。或請築古長城，發民乘塞。帝曰：「突厥盛夏而霜，五日並出，三月連明，赤氣滿野，彼見災而不務德，不畏天也。遷徙無常，六畜多死，不用地也。俗死則焚，今葬皆起墓，背父祖命，謾鬼神也。與突利不睦，內相攻殘，不和於親也。有是四者，將亡矣，當為公等取之，安在築障塞乎？」突厥俗素質略，頡利得華士趙德言，才其人，委信之，稍專國；又委政諸胡，斥遠宗族不用，興師歲入邊，下不堪苦。胡性冒沓，數翻覆不信，號令無常。歲大饑，裒斂苛重，諸部愈貳。

又明年，屬部薛延陀自稱可汗，以使來。詔兵部尚書李靖擊虜馬邑，頡利走，九俟斤以眾降，拔野古、僕骨、同羅諸部、習奚渠長皆來朝。於是詔並州都督李世勣出通漠道，李靖出定襄道，左武衛大將軍柴紹出金河道，靈州大都督任城王道宗出大同道，幽州都督衛孝節出恆安道，營州都督薛萬淑出暢武道，凡六總管，師十餘萬，皆授靖節度以討之。道宗戰靈州，俘人畜萬計，突利及鬱射設、廕奈特勒帥所部來奔，捷書日夜至，帝謂群臣曰：「往國家初定，太上皇以百姓故，奉突厥，詭而臣之，朕常痛心病首，思一刷恥於天下，今天誘諸將，所向輒克，朕其遂有成功乎！」

四年正月，靖進屯惡陽嶺，夜襲頡利，頡利驚，退牙磧口，大酋康蘇蜜等以隋蕭皇后、楊正道降。或言中國人嘗密通書於後，中書舍人陽文瓘請劾治。帝曰：「天下未一，人或當思隋，今反側既安，何足治耶？」置勿劾。頡利窘，走保鐵山，兵猶數萬，令執失思力來，陽為哀言謝罪，請內屬，帝詔鴻臚卿唐儉、將軍安脩仁等持節慰撫。靖知儉在虜所，虜必安，乃襲擊之，盡獲其眾，頡利得千里馬，獨奔沙缽羅，行軍副總管張寶相禽之。沙缽羅設、蘇尼失以眾降，其國遂亡，復定襄、恆安地，斥境至大漠矣。

頡利至京師，告俘太廟，帝御順天樓，陳仗衛，士民縱觀，吏執可汗至，帝曰：「而罪有五：而父國破，賴隋以安，不以一鏃力助之，使其廟社不血食，一也；與我鄰而棄信擾邊，二也；恃兵不戢，部落攜怨，三也；賊華民，暴禾稼，四也；許和親而遷延自遁，五也。朕殺爾非無名，顧渭上盟未之忘，故不窮責也。」乃悉還其家屬，館於太僕，稟食之。

思結俟斤以四萬眾降，可汗弟欲谷設奔高昌，既而亦來降。伊吾城之長素臣突厥，舉七城以獻，因其地為西伊州。制詔：突厥往逢癘疫，長城之南，暴骨如丘，有司其以酒脯祭，為瘞藏之。又詔：隋亂，華民多沒於虜，遣使者以金帛贖男女八萬口，還為平民。

頡利不室處，常設穹廬廷中，久鬱鬱不自憀，與家人悲歌相泣下，狀貌羸省。帝見憐之，以虢州負山多麕麋，有射獵之娛，乃拜為刺史，辭不往，遂授右衛大將軍，賜美田宅。帝曰：「昔啟民失國，隋文帝不■粟帛，興士眾，營護而存立之，至始畢稍強，則以兵圍煬帝雁門，今其滅者，殆背德忘義致然耶？」頡利子疊羅支，有至性，既舍京師，諸婦得品供，羅支預焉；其母最後至，不得給，羅支不敢嘗品肉。帝聞，嘆曰：「天稟仁孝，詎限華夷哉！」厚賜之，遂給母肉。

八年，頡利死，贈歸義王，謚曰荒，詔國人葬之，從其禮，火尸，起塚灞東。其臣胡祿達官吐谷渾邪者，頡利母婆施之媵臣也，頡利始生，以授渾邪，至是哀慟，乃自殺。帝異之，贈中郎將，命葬頡利塚旁，詔中書侍郎岑文本刻其事於頡利、渾邪之墓碑。俄蘇尼失亦以死殉。尼失者，啟民可汗弟也。始畢以為沙缽羅設，帳部五萬，牙直靈州西北，姿雄趫，以仁惠御下，人多歸之；頡利政亂，其部獨不貳。突利降，頡利以為小可汗。頡利已敗，乃舉眾來，漠南地遂空，授北寧州都督、右衛大將軍，封懷德王云。

頡利之亡，其下或走薛延陀，或入西域，而來降者尚十餘萬，詔議所宜，咸言：「突厥擾中國久，今天喪之，非慕義自歸，請悉籍降俘，內兗、豫閑處，使習耕織，百萬之虜，可化為齊人，是中國有加戶，而漠北遂空也。」中書令溫彥博請：「如漢建武時，置降匈奴留五原塞，全其部落，以為捍蔽，不革其俗，因而撫之，實空虛之地，且示無所猜。若內兗、豫，則乖本性，非函育之道。」秘書監魏徵建言：「突厥世為中國仇，今其來降，不即誅滅，當遣還河北。彼鳥獸野心，非我族類，弱則伏，強則叛，其天性也。且秦、漢以銳師猛將擊取河南地為郡縣者，以不欲使近中國也。陛下奈何以河南居之？且降者十萬，若令數年，孳息略倍，而近在畿甸，心腹疾也。」彥博曰：「不然，天子於四夷，若天地養萬物，覆載全安之，今突厥破滅，餘種歸命，不加哀憐而棄之，非天地蒙覆之義，而有阻四夷之嫌。臣謂處以河南，蓋死而生之，亡而存之，彼世將懷德，何叛之為？」徵曰：「魏時有胡落分處近郡，晉已平吳，郭欽、江統勸武帝逐出之，不能用。劉、石之亂，卒傾中夏。陛下必欲引突厥居河南，所謂養虎自遺患者也。」彥博曰：「聖人之道無不通，故曰『有教無類』。彼創殘之餘，以窮歸我，我援護之，收處內地，將教以禮法，職以耕農，又選酋良入宿衛，何患之恤？且光武置南單于，卒無叛亡。」於是中書侍郎顏師古、給事中杜楚客、禮部侍郎李百藥等皆勸帝不如使處河北，樹首長，俾統部落，視地多少，令不相臣，國小權分，終不得亢衡中國，長轡遠馭之道也。帝主彥博語，卒度朔方地，自幽州屬靈州，建順、祐、化、長四州為都督府，剖頡利故地，左置定襄都督、右置雲中都督二府統之。擢酋豪為將軍、郎將者五百人，奉朝請者且百員，入長安自籍者數千戶。乃以突利可汗為順州都督，令率其下就部。

