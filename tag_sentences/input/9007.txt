哲宗憲元繼道顯德定功欽文睿武齊聖昭孝皇帝，諱煦，神宗第六子也，母曰欽聖皇后朱氏。熙寧九年十二月七日己丑生於宮中，赤光照室。初名傭，授檢校太尉、天平軍節度使，封均國公。元豐五年，遷開府儀同三司、彰武軍節度使，進封延安郡王。七年三月，神宗宴群臣於集英殿，王侍立，天表粹溫，進止中度，宰相而下再拜賀。八年二月，神宗寢疾，宰相王珪乞早建儲，為宗廟社稷計，又奏請皇太后權同聽政，神宗首肯。三月甲午朔，皇太后垂簾於福寧殿，諭珪等曰：「皇子性莊重，從學穎悟。自皇帝服藥，手寫佛書，為帝祈福。」因出以示珪等，所書字極端謹，珪等稱賀，遂奉制立為皇太子。初，太子宮中常有赤光，至是光益熾如火。

戊戌，神宗崩，太子即皇帝位。己亥，大赦天下常赦所不原者。群臣進秩，賜賚諸軍。遣使告哀於遼。白虹貫日。庚子，尊皇太后曰太皇太后，皇后曰皇太后，德妃朱氏曰皇太妃。命宰臣王珪為山陵使。甲寅，以群臣固請，始同太皇太后聽政。

己未，賜叔雍王顥、曹王頵贊拜不名。令中外避太皇太后父遵甫名。詔邊事稍重者，樞密院與三省同議以進。庚申，尚書左僕射、郇國公王珪進封岐國公。顥進封揚王，頵為荊王，並加太保。弟寧國公佶為遂寧郡王，儀國公佖為太寧郡王，成國公俁為咸寧郡王，和國公似為普寧郡王。高密郡王宗晟、漢東郡王宗瑗、華原郡王宗愈、安康郡王宗隱、建安郡王宗綽並為開府儀同三司。太師、潞國公文彥博為司徒，濟陽郡王曹佾為太保，特進王安石為司空，餘進秩，賜致仕服帶、銀帛有差。辛酉，詔顏子、孟子配享孔子廟庭。

夏四月丙寅，初御紫宸殿。辛未，蠲元豐六年以前逋賦。甲戌，加李乾德同中書門下平章事，董氈檢校太尉。詔曰：「先皇帝臨御十有九年，建立政事以澤天下，而有司奉行失當，幾於煩擾，或茍且文具，不能布宣實惠。其申諭中外，協心奉令，以稱先帝惠安元元之意。」乙亥，詔以太皇太后生日為坤成節。丁丑，召呂公著侍讀。諭樞密、中書通議事都堂。詔遵先帝制，遣官察舉諸路監司之法。庚辰，呂惠卿遣兵入西界，破六砦，斬首六百餘級。辛己，遣使以先帝遺留物遺遼國及告即位，甲申，水部員外郎王諤非職言事，坐罰金。丙戌，以蕃官高福戰死，錄其子孫。丁亥，復蠲舊年逋賦。

五月丙申，詔百官言朝政闕失。資政殿學士司馬光過闕，入見。丁酉，群臣請以十二月八日為興龍節。壬寅，城熙、蘭、通遠軍，賜李憲、趙濟銀帛有差。甲辰，作受命寶。丙午，京師地震。復置遼州。庚戌，王珪薨。改命蔡確為山陵使。丙辰，賜禮部奏名進士、諸科及第出身四百六十一人。戊午，以蔡確為尚書左僕射兼門下侍郎，韓縝為尚書右僕射兼中書侍郎，章惇知樞密院，司馬光為門下侍郎。

六月庚午，賜楚州孝子徐積絹米。丁亥，詔中外臣庶許直言朝政闕失、民間疾苦。

秋七月戊戌，以資政殿大學士呂公著為尚書左丞。詔府界、三路保甲罷團教。丙午，遼人來吊祭。丙辰，白虹貫日。吏部侍郎熊本奏歸化儂智會異同，坐罰金。罷沅州增修堡砦。

八月乙丑，詔按察官所至，有才能顯著者以名聞。己巳，鎮江軍節度使韓絳進開府儀同三司。癸酉，遣使賀遼主生辰、正旦。乙亥，以供奉王英戰死葭蘆，錄其子。

九月戊戌，以神宗英文烈武聖孝皇帝之謚告於天地、宗廟、社稷。己亥，上寶冊於福寧殿。己酉，遣使報謝於遼。

冬十月甲子，夏國遣使進助山陵馬。癸酉，詔仿《唐六典》置諫官。丁丑，令侍從各舉諫官二人。詔監察御史兼言事，殿中侍御史兼察事。罷義倉。己卯，詔均寬民力，有司或致廢格者，監司、御史糾劾之。河決大名。乙酉，葬神宗皇帝於永裕陵。丙戌，罷方田。以夏國主母卒，遣使吊祭。

十一月癸巳，詔按問強盜，欲舉自首者毋減。丁酉，祧翼祖，祔神宗於太廟，廟樂曰《大明之舞》。辛丑，減兩京、河陽囚罪一等，杖已下釋之，民緣山陵役者蠲其賦。己酉，遼遣使賀即位。十二月壬戌，于闐進獅子，詔卻之。開經筵，講《魯論》，讀《三朝寶訓》。罷《太學保任同罪法》。丙寅，夏人以其母遺留物、馬、白駝來獻。辛未，左僕射蔡確、右僕射韓縝並遷秩、加食邑，揚王顥、荊王頵並為太傅。壬申，章惇、司馬光等進秩有差。申戌，罷後苑西作院。乙亥，詔執政、侍臣講讀。戊寅，罷增置鑄錢監十有四。乙酉，遼遣蕭睦等來賀正旦。是歲，日有五色雲者六。高麗、大食入貢。

元祐元年春正月庚寅朔，改元。丙午，錄在京囚，減死罪以下一等，杖罪者釋之。丁未，詔回賜高麗王鞍馬、服帶、器幣有加。罷陜西、河東元豐四年後凡緣軍興添置官局。丙辰，久旱，幸相國寺祈雨。立神宗原廟。戊午，甘露降。

二月辛酉，以河決大名，壞民田，民艱食者眾，詔安撫使韓絳振之。乙丑，修《神宗實錄》。丁卯，詔左右侍從各舉堪任監司者二人，舉非其人有罰。庚午，禁邊民與夏人為市。辛未，董氈卒，以其子阿里骨襲河西軍節度使、邈川首領。庚辰，夏人入貢。辛巳，刑部侍郎蹇周輔坐變鹽法落職。

閏月庚寅，蔡確罷。以司馬光為尚書左僕射、門下侍郎。詔韓維、呂大防、孫永、范純仁詳定役法。壬辰，以呂公著為門下侍郎。丙午，守尚書右丞李清臣為尚書左丞，試吏部尚書呂大防為尚書右丞。白虹貫日。丁未，群臣上太皇太后宮名曰崇慶，殿曰崇慶壽康；皇太后宮曰隆祐，殿曰隆祐慈徽。庚戌，賜于闐國王服帶、器幣。辛亥，章惇罷。甲寅，詔侍從、御史、國子司業各舉經明行修、可為學官者二人。乙卯，以吏部尚書范純仁同知樞密院事。丙辰，掩京城暴骸。罷諸州常平管勾官。

三月辛未，詔毋以堂差沖在選已注官。置訴理所，許熙寧以來得罪者自言。命太學公試，司業、博士主之，如春秋補試法。癸酉，置開封府界提點刑獄一員。乙亥，罷熙河蘭會路經制財用司。己卯，復廣濟河輦運。辛巳，詔民間疾苦當議寬恤者，監司具聞。以程頤為崇政殿說書。乙酉，許職事官帶職。

夏四月己丑，韓縝罷。辛卯，詔諸路旱傷蠲其租。壬辰，以旱慮囚。癸巳，王安石薨。辛丑，詔執政大臣各舉可充館閣者三人。壬寅，以呂公著為尚書右僕射兼中書侍郎，文彥博平章軍國重事。乙巳，詔戶部裁冗費，著為令。李憲等以用兵失利，為劉摯所劾，貶秩奉祠。辛亥，揚王顥、荊王頵並特授太尉。詔遇科舉，令升朝官各舉經明行修之士一人，俟登第日與升甲。罷謁禁之制。知誠州周士隆撫納溪洞民一千三百餘戶，賜士隆銀帛。癸丑，定六曹郎官員數。

五月丁巳朔，以資政殿大學士韓維為門下侍郎。罷諸路重祿，復熙寧前舊制。庚申，夏人來賀即位。壬戌，詔侍從、臺官、監司各舉縣令一人。戊辰，命程頤同修立國子監條制。己巳，幸揚王、荊王第，官其子九人。癸酉，復左、右天廄坊。壬午，詔文彥博班宰相之上。

六月甲辰，置《春秋》博士。呂惠卿落職，分司南京、蘇州居住。戊申，以富弼配享神宗廟庭。庚戌，太白晝見。甲寅，詔正風俗，修紀綱，勿理隱疵細故。復置通利軍。程頤上疏論輔養君德。

秋七月丁巳，置檢法官。辛酉，設十科舉士法。劉恕同修《資治通鑑》，未沾恩而卒，詔官其子。乙丑，夏國主秉常卒。庚午，夏國遣使賀坤成節。

八月辛卯，詔常平依舊法，罷青苗錢。壬辰，封弟偲為祁國公。甲午，占城國遣使入貢。壬子，日傍有五色雲。磁州谷異壟同穗。

九月丙辰朔，司馬光薨。己未，朝獻景靈宮。辛酉，大享明堂，以神宗配，赦天下。丁卯，試中書舍人蘇軾為翰林學士、知制誥。己卯，張璪罷。

冬十月丙戌，改衍聖公為奉聖公。庚寅，太白晝見。壬辰，夏人來告哀。庚子，遣使吊祭。十一月戊午，以尚書左丞呂大防為中書侍郎，御史中丞劉摯為尚書右丞。乙亥，于闐國遣使入貢。庚辰，蠲鹽井官溪錢。

十二月庚寅，詔將來服除，依元豐三年故事，群臣勿上尊號。戊戌，華州鄭縣小敷谷山崩。戊申，詔以冬溫無雪，決繫囚。是歲，河北、楚、海諸州水。

二年春正月乙丑，封秉常子乾順為夏國主。戊辰，詔舉人程試，主司毋得於《老》、《莊》、《列子》書命題。辛巳，詔蘇轍、劉分文編次神宗御制。白虹貫日。

二月丁亥，遣左司諫朱光庭使河北，振民被災者。詔施、黔、戎、瀘等州保甲監司免歲閱。丁酉，加賜于闐國金帶、錦袍、器幣。己亥，命吏部選人改官，歲以百人為額。辛丑，詔陜西、河東行策應牽制法。是月，代州地震。

三月壬戌，太皇太后手詔，止就崇政殿受冊。戊辰，詔中外侍從歲舉郡守各一人。令御史臺察民俗奢僭者。夏人遣使入謝。癸酉，奉安神御於景靈宮宣光殿。庚辰，詔內侍省供奉官以下百人為額。

夏四月丙戌，交址入貢。丁亥，鬼章子結齷齪寇洮東。戊子，慮囚。己丑，詔太師文彥博十日一議事都堂。辛卯，詔：「冬夏旱□，海內被災者廣，避殿減膳，責躬思過，以圖消復。」丁酉，以四方牒訴上尚書者，或冤抑不得直，令御史分察之。己亥，太皇太后以旱權罷受冊禮。癸卯，雨。乙丑，以徐州布衣陳師道為亳州司戶參軍。丁未，復制科。戊申，御殿復膳。李清臣罷。

五月癸丑，夏人圍南川砦。丁卯，以劉摯為尚書左丞，兵部尚書王存為尚書右丞。壬申，於闐入貢。丁丑，詔御史官闕，御史中丞、翰林學士、兩省諫議大夫以上雜舉。

六月辛丑，以安燾知樞密院事。壬寅，有星如瓜出文昌。丙午，邈川首領結藥來降，授三班奉職。

秋七月辛亥，詔戶部修《會計錄》。韓絳以司空致仕。夏人寇鎮戎軍。詔府界、三路教閱保甲。復課利場務虧額科罰。丙辰，罷諸州數外歲貢。戊午，以遼蕭德崇等賀坤成節，曲宴垂拱殿，始用樂。庚申，進封李乾德為南平王。辛酉，改誠州為渠陽軍。辛未，韓維罷。

八月辛巳，程頤罷經筵，權同管勾西京國子監。癸未，以西蕃寇洮、河，民被害者給錢粟，死者賜帛其家。詔復進納人改官舊法。乙酉，命呂大防為西京安奉神宗御容禮儀使。庚寅，西南蕃遣人入貢。癸巳，以夏國政亂主幼，強臣乙逋等擅權逆命，詔諸路帥臣嚴兵備之。庚子，授西蕃首領心牟欽氈銀州團練使，溫溪心瓜州團練使。辛丑，涇原言夏人寇三川諸砦，官軍敗之。丁未，岷州行營將種誼復洮州，執蕃酋鬼章青宜結。

九月乙卯，發太皇太后冊寶於大慶殿。丙辰，發皇太后、皇太妃冊寶於文德殿。己未，夏人寇鎮戎軍。丁卯，禁私造金箔。

冬十月壬午，奉安神宗御容於會聖宮及應天院。癸未，日有五色雲。戊子，恭謝景靈宮。辛卯，減西京囚罪一等，杖已下釋之。己亥，西南龍、張蕃遣人入貢。庚子，論復洮州功，種誼等遷秩、賜銀絹有差。

十一月丙辰，復置漣水軍。庚申，獻鬼章於崇政殿，以罪當死，聽招其子及部屬歸以自贖。乙亥，大雪甚，民凍多死，詔加振恤，死無親屬者官瘞之。罷內殿承制試換文資格。丙子，決囚。十二月乙酉，賜諸軍及貧民錢。丙戌，興龍節，初上壽於紫宸殿。己丑，大寒，罷集英殿宴。壬辰，兀徵聲延部族老幼萬人渡河南，遣使廩食之，仍諭聲延勿失河北地。乙未，白虹貫日。壬寅，頒《元祐敕令式》。是冬，始閉汴口。

三年春正月己酉朔，不受朝。庚戌，復廣惠倉。己未，朝獻景靈宮。庚申，雪寒，發京西谷五十餘萬石，損其直以紓民。辛酉，詔廣南西路朱崖軍開示恩信，許生黎悔過自新。壬戌，罷上元游幸。壬申，阿里骨奉表詣闕謝罪，令邊將無出兵，仍罷招納。甲戌，決囚。

二月甲申，罷修金明池橋殿。乙酉，德音：減囚罪一等，徒以下釋之，工役權放一年，流民饑貧量與應副。丙戌，詔河東苦寒，量度存恤戍兵。癸巳，罷春宴。乙未，白虹貫日。辛丑，太白晝見。乙巳，廣東兵馬監童政坐擅殺無辜，伏誅。

三月丙辰，韓絳薨。丁巳，御集英殿策進士。戊午，策武舉。己巳，賜禮部奏名進士、諸科及第出身一千一百二十二人。乙亥，夏人寇德靜砦，將官張誠等敗之。

夏四月戊寅，令諸路郡邑具役法利害以聞。辛巳，以呂公著為司空、同平章軍國事，呂大防為尚書左僕射兼門下侍郎，范純仁為尚書右僕射兼中書侍郎。壬午，以觀文殿學士孫固為門下侍郎，劉摯為中書侍郎，王存為尚書左丞，御史中丞胡宗愈為尚書右丞，戶部侍郎趙瞻簽書樞密院事。癸巳，詔定職事官歲舉升陟人數。丁酉，阿里骨來貢。庚子，詔天下郡城以地里置壯城兵額，禁勿他役。

五月癸亥，漢東郡王宗瑗薨。

六月癸未，詔司諫、正言、殿中、監察御史，仿故事，以升朝官通判資序歷一年者為之。辛丑，夏人寇塞門砦。甲辰，五色雲見。

秋七月戊申，荊王頵薨。戊辰夜，東北方明如晝，俄成赤氣，中有白氣經天。辛未，太白晝見。癸酉，忠州言臨江塗井鎮雨黑黍。

八月戊寅，阿裏骨入貢。己卯，進封揚王顥為徐王。辛巳，復置荊門軍。丙戌，罷吏試斷刑法。丁酉，渠陽蠻入寇。辛丑，降繫囚罪一等，杖以下釋之。

九月庚申，禁宗室聯姻內臣家。乙丑，阿里骨復遷職，加封邑。詔觀察使以上給永業田。丁卯，御集英殿策賢良方正能直言極諫科。

十月丙戌，詔罷新創諸堡砦，廢渠陽軍。戊戌，復南、北宣徽院。

十一月甲辰，遣吏部侍郎范百祿等行河。丁卯，大食麻囉拔國入貢。詔歲以十月給巡城兵衣裘。十二月丁酉，渝州獠人寇小溪。壬寅，白虹貫日。

閏月癸卯朔，頒《元祐式》。甲辰，範鎮定鑄律、度量、鐘磬等以進，令禮部、太常參定。戊申，減宰執賜予。庚申，置六曹尚書權官。丙寅，詔吏部詳定六曹重復利害以聞。是歲，三佛齊、于闐、西南蕃入貢。天下上戶部：主戶二百一十三萬四千七百三十三，丁二千八百五十三萬三千九百三十四。客戶六百一十五萬四千六百五十二，丁三百六十二萬九千八十三。斷大闢二千九百一十五人。

四年春正月壬申朔，不受朝，群臣及遼使詣東上閣門、內東門拜表賀。丙子，宴遼使於紫宸殿。甲申，以夏人通好，詔邊將毋生事。

二月甲辰，呂公著薨。庚戌，白虹貫日。乙卯，夏人來謝封冊。

三月己卯，作渾天儀。胡宗愈罷。丁亥，以不雨，罷春宴。己丑，詔自今大禮毋上尊號。辛卯，晝有流星出東方。癸巳，錄囚。乙未，罷幸瓊林苑、金明池。

夏四月乙巳，呂大防等以久旱求罷，不允。丁未，曹佾薨。戊申，罷大禮使及奏告執政加賜。戊午，立試進士四場法。壬戌，弛在京牧地與民。

五月癸酉，詔自今侍讀以三人為額。中丞李常、侍御史盛陶坐不論蔡確，改官。辛巳，貶觀文殿學士蔡確為光祿卿。丁亥，復貶確為英州別駕、安置新州。丁酉，于闐國來貢。

六月甲辰，范純仁、王存罷。丙午，以趙瞻同知樞密院事，戶部尚書韓忠彥為尚書左丞，翰林學士許將為尚書右丞。丁未，夏國來貢。癸丑，邈黎國般次泠移、四林栗迷等繼于闐國黑汗王及其國蕃王表章來貢。秋七月丙子，詔復外都水使者。丁丑，遼國使蕭寅等來賀坤成節，曲宴垂拱殿。庚辰，安燾以母憂去位。

八月壬寅，敕郡守貳以「四善三最」課縣令，吏部歲上監司考察知州狀。辛酉，太皇太后詔：今後明堂大禮，毋令百官拜表稱賀。九月戊寅，致齋垂拱殿。己卯，朝獻景靈宮，辛巳，大饗明堂，赦天下，百官加恩，賜繼士庶高年九十以上者。乙酉，加賜韓縝、范純仁器幣有差。乙未，檢舉先朝文武七條，戒諭百官遵守。

冬十月辛丑，西南程蕃入貢。丁未，龍蕃入貢。戊申，翰林學士蘇轍上《神宗御集》，藏寶文閣。癸丑，御邇英殿，講官進講《三朝寶訓》。

十一月庚午，敕朝請大夫以下進士為左，餘為右。溪洞彭儒武等進溪洞布。癸未，以孫固知樞密院事，劉摯為門下侍郎，吏部尚書傅堯俞為中書侍郎。乙酉，有星色赤黃，尾跡燭地。己丑，太皇太后卻元日賀禮，令百官拜表。庚寅，章惇買田不法，降官。辛卯，改發運、轉運、提刑預妓樂宴會徒二年法。十二月庚子，遼使耶律常等賀興龍節，曲宴垂拱殿。癸丑，更定朝儀二舞曰《威加四海》、《化成天下》。甲寅，減鄜延等路戍兵歸營。戊午，以御史闕，令中丞、兩省各舉二人。是歲，夏國、邈黎、大食、麻囉拔國入貢。

五年春正月丁卯朔，御大慶殿視朝。丁丑，朝獻景靈宮。

二月丁酉，罷諸州、軍通判奏舉改官。己亥，夏人歸永樂所掠吏士百四十九人。庚子，加溪洞人田忠進等九十二人檢校官有差。辛丑，以旱罷，修黃河。癸卯，禱雨岳瀆，罷浚京城壕。丁未，減天下囚罪，杖以下釋之。庚戌，文彥博以太師充護國軍、山南西道節度等使致仕，令所司備禮冊命。壬子，彥博乞免冊禮，從之。甲子，宴餞文彥博於玉津園。

三月丙寅朔，趙瞻薨。丁卯，詔賜故孫覺家緡錢，令給喪事。壬申，以韓忠彥同知樞密院事，翰林學士承旨蘇頌為尚書左丞。癸未，罷春宴。壬辰，罷幸金明池、瓊林苑。

夏四月癸卯，詔鄭穆、王巖叟等同舉監察御史二員。甲辰，呂大防等以旱求退，不允。丙午，孫固薨。癸丑，詔講讀官御經筵退，留二員奏對邇英閣。丁巳，詔以旱、避殿減膳，罷五月朔日文德殿視朝。辛酉，以保寧軍節度使馮京為檢校司空。

五月壬申，詔差役法有未備者，令王巖叟等具利害以聞。乙亥，雨。己卯，御殿復膳。

六月辛丑，錄囚。癸亥，晝有五色雲。

七月壬申，涇原路經略司言：諸人違制典買蕃部田土，許以免罪，自二頃五十畝以下，責其出刺弓箭手及買馬備邊用各有差。乙酉，夏人來議分畫疆界。

九月丁丑，詔復置集賢院學士。

冬十月癸巳，罷提舉修河司。丁酉，詔定州韓琦祠載祀典。

十二月辛卯朔，許將罷。安康郡王宗隱薨。丙辰，禁軍大閱，賜以銀楪、匹帛，罷轉資。是歲，東北旱，浙西水災。賜宗室子授官者四十四人。斷大闢四千二百六十有一。高麗、于闐、龍蕃、三佛齊、阿裏骨入貢。

六年春正月辛酉朔，不受朝，群臣及遼使詣東上閣門、內東門拜表賀。癸酉，詔祠祭、游幸毋用羔。

二月辛卯，以劉摯為尚書右僕射兼中書侍郎，龍圖閣待制王巖叟簽書樞密院事。癸巳，以蘇轍為尚書右丞，宗室士俔追封魏國公。庚子，拂箖國來貢。丁丑，授阿里骨男溪邦彪籛為化外庭州團練使。

三月癸亥，呂大防上《神宗實錄》。己巳，御集英殿策進士。庚午，策武舉。癸酉，詔御史中丞舉殿中侍御史二人，翰林學士至諫議大夫同舉監察御史二人。丙子，呂大防特授右正議大夫。壬午，賜禮部奏名進士、諸科及第出身九百五十七人。丁亥，罷幸金明池、瓊林苑。

夏四月乙未，復置通禮科。丙申，詔恤刑。辛丑，詔大臣堂除差遣，非行能卓異者不可輕授。仍搜訪遺材，以備擢任。夏人寇熙河蘭岷、鄜延路。壬寅，太白晝見。壬子，賜南平王李乾德袍帶、金帛、鞍馬。

五月己未朔，日有食之，罷文德殿視朝。庚辰，詔娶宗室女得官者，毋過朝請大夫、皇城使。丁亥，後省上《元祐敕令格》。

六月壬辰，錄囚。甲辰，置國史院修撰官。乙卯，詔以田思利為銀青光祿大夫，充溪洞都巡檢。

秋七月癸亥，復張方平宣徽南院使致仕。乙丑，復制置解鹽使。己卯，振兩浙水災。

八月己丑，三省進納後六禮儀制。辛卯，詔御史臺：臣僚親亡十年不葬，許依條彈奏及令吏部檢察。己亥，改宗正屬籍曰《宗藩慶系錄》。令文武臣出入京城門書職位、差遣、姓名及所往。己酉，修《神宗寶訓》。癸丑，詔鄜延路都監李儀等以違旨夜出兵入界，與夏人戰死，不贈官，餘官降等。乙卯，夏人寇懷遠砦。

閏月壬戌，嚴飭陜西、河東諸路邊備。甲子，太白晝見。庚午，詔御史中丞舉殿中侍御史二人，翰林學士、中書舍人、給事中舉監察御史四人。壬申，太子太保致事張方平辭免宣徽使，不允。甲申，刑部侍郎彭汝礪與執政爭獄事，自乞貶逐，詔改禮部侍郎。

九月丁亥，夏人寇麟、府二州。壬辰，詔州民為寇所掠，廬舍焚蕩者給錢帛，踐稼者振之，失牛者官貸市之。癸巳，御集英殿策賢良方正能直言極諫科。丁酉，御試方正王普等，遷官有差。歲出內庫緡錢五十萬以備邊費。甲辰，幸上清儲祥宮。壬子，宮成，減天下囚罪一等，杖以下釋之。癸丑，以執政官行謁禁法非便，詔有利害陳述勿禁。

冬十月丁卯，有流星晝出東北。庚午，朝獻景靈宮，還，幸國子監，賜祭酒豐稷三品服，監學官賜帛有差。庚辰，令諸宮院建小學。貴妃苗氏薨。癸未，編修神宗御制官轉秩加賞。詔京西提刑司歲給錢物二十萬緡，以奉陵寢。

十一月乙酉朔，劉摯罷。壬辰，作《元祐觀天歷》。尚書右丞蘇轍罷知絳州。辛丑，傅堯俞薨。十二月戊辰，開封府火。壬申，范純仁以前禦敵失策降官。是歲，兩浙水，定州野蠶成繭。高麗、交址、三佛齊入貢。

七年春正月甲辰，以遼使耶律迪卒，輟朝一日。乙巳，張誠一以穿父墓取犀帶，責授左武衛將軍，提舉亳州明道宮。

二月丁卯，詔陜西、河東邊要進築守禦城砦。

三月己亥，錄囚。

夏四月己未，立皇後孟氏。甲子，命呂大防為皇后六禮使。甲戌，立考察縣令課績法。

五月戊戌，御文德殿冊皇后。庚子，罷侍從官轉對。丙午，王巖叟罷知鄭州。大食進火浣布。

六月辛酉，以呂大防為右光祿大夫，蘇頌為尚書右僕射兼中書侍郎，韓忠彥知樞密院事，蘇轍為門下侍郎，翰林學士范百祿為中書侍郎，翰林學士梁燾為尚書左丞，御史中丞鄭雍為尚書右丞，戶部尚書劉奉世簽書樞密院事。甲子，置廣文館解額。戊辰，渾天儀像成。甲戌，日旁五色雲見。

七月癸巳，詔修《神宗史》。復翰林侍講學士。己酉，詔諸路安撫鈐轄司及西京、南京各賜《資治通鑑》一部。庚戌，宗室緦麻以上者禁析居。

八月丙辰，罷監酒稅務增剩給賞法。己未，詔西邊諸將嚴備，毋輕出兵。乙亥，戒邊將毋掊克軍士。前陷交址將吏蘇佐等十七人自拔來歸。

九月戊戌，詔：「冬至日南郊，宜依故事設皇地祇位。禮畢，別議方澤之儀以聞。」己酉，永興軍、蘭州、鎮戎軍地震。

冬十月庚戌朔，環州地震。丁巳，陜西有前代帝王陵廟處，給民五家充守陵戶。丁卯，夏人寇環州。

十一月辛巳，太白晝見。甲申，詔太中大夫以上許占永業田。丙戌，于闐入貢。庚寅，帝齋大慶殿。辛卯，朝獻景靈宮。壬辰，饗太廟。癸巳，祀天地於圜丘，赦天下，群臣中外加恩。罷南京榷酒。民罹親喪者，戶以差等與免徭。辛丑，賜徐王劍履上殿。十二月辛亥，阿里骨、李乾德加食邑實封。甲子，罷飲福宴。庚午，祈雪。是歲，兗州仙源縣生瑞穀。高麗、占城、西南蕃龍氏、羅氏入貢。

八年春正月己卯朔，不受朝。甲申，蔡確卒。丁亥，御邇英閣，召宰臣讀《寶訓》。庚寅，詔復范純仁太中大夫。壬辰，幸太乙宮。庚子，詔頒高麗所獻《黃帝針經》於天下。

二月己酉，詔西南蕃龍氏遷秩補官。辛亥，禮部尚書蘇軾言：「高麗使乞買歷代史及《策府元龜》等書，宜卻其請不許。」省臣許之，軾又疏陳五害，極論其不可。有旨：「書籍曾經買者聽。」壬子，詔刑部不得分禁系人數，瘐死數多者申尚書省。癸丑，詔大寧郡王以下出就外學。

三月甲申，蘇頌罷。辛卯，范百祿罷。庚子，詔御試舉人復試賦、詩、論三題。

夏四月丁未朔，夏人來謝罪，願以蘭州易塞門砦，不許。癸丑，詔恤刑。甲寅，令范祖禹依先朝故事止兼侍講。丁巳，詔南郊合祭天地，罷禮部集官詳議。

五月癸未，置蘄州羅田縣。丁亥，罷二廣鑄折二錢。己丑，錄囚。辛卯，監察御史董敦逸、黃慶基以論蘇軾、蘇轍，罷為湖北、福建轉運判官。己亥，祁國公人思為開府儀同三司。

六月戊午，梁燾罷。壬戌，中書後省上《元祐在京通用條貫》。

秋七月丙子朔，以觀文殿大學士范純仁為尚書右僕射兼中書侍郎。戊寅，令陜西沿邊鐵錢、銅錢悉還近地。

八月丁未，久雨。禱山川。辛酉，以太皇太后疾，帝不視事。壬戌，遣使按視京東西、河南北、淮南水災。癸亥，減京師囚罪一等，徒以下釋之。丁卯，禱於岳瀆、宮觀、祠廟。戊辰，赦天下。庚午，詔陜西復鑄小銅錢。辛未，禱於天地、宗廟、社稷。乙亥，禱於諸陵。

九月戊寅，太皇太后崩。己卯，詔以太皇太后園陵為山陵。庚辰，遣使告哀於遼。甲申，命呂大防為山陵使。壬辰，詔山陵修奉從約，諸道毋妄有進助。

冬十月戊申，群臣七上表請聽政。戊辰，徐王顥乞解官給喪，詔不允。庚午，復內侍劉瑗等六人。

十一月丙子，始御垂拱殿。乙未，以雪寒，振京城民饑。壬寅，賜勞修奉山陵兵士。十二月乙巳，范純仁乞罷，不允。甲寅，仿《唐六典》修官制。丁巳，遼人遣使來吊祭。出錢粟十萬振流民。己巳，上太皇太后謚曰宣仁聖烈皇后。是歲，河入德清軍，決內黃口。

紹聖元年春正月癸酉朔，群臣詣西上閣門進名奉慰。丙申，夏人來貢。辛丑，遣中書舍人呂希純等行河。罷河東大銅錢。

二月丁未，以戶部尚書李清臣為中書侍郎，兵部尚書鄧潤甫為尚書右丞。己酉，葬宣仁聖烈皇后於永厚陵。己未，祔神主於太廟。癸亥，減兩京、河陽、鄭州囚罪一等，民緣山陵役者蠲其賦。甲子，詔依章獻明肅皇后故事，罷避高遵惠諱。

三月壬申朔，日有食之。乙亥，呂大防罷。庚辰，詔大學合格上舍生推恩免省試，附科場春榜。乙酉，御集英殿策進士。丁亥，策武舉。戊子，以徐王顥為太師，徙封冀王。癸巳，詔振京東、河北流民，貸以穀麥種，諭使還業，蠲是年租稅。丁酉，賜禮部奏名進士、諸科及第出身九百七十五人。蘇轍罷。

夏四月乙巳朔，阿裏骨進獅子。丙午，以旱，詔恤刑。己酉，詔中外決獄。庚戌，詔有司具醫藥治京師民疾。壬子，蘇軾坐前掌制命語涉譏訕，落職知英州。癸丑，改元。白虹貫日。甲寅，以王安石配饗神宗廟庭。蔡確追復右正議大夫。戊午，復新城兩廂。庚申，減四京囚罪一等，杖以下釋之。壬戌，以資政殿學士章惇為尚書左僕射兼門下侍郎。范純仁罷。丙寅，罷五路經、律、通禮科。丁卯，詔諸路復元豐免役法。戊辰，同修國史蔡卞請重修《神宗實錄》。

閏月壬申，復提舉常平官。癸酉，罷十科舉士法。甲申，以觀文殿學士安燾為門下侍郎。丙戌，復義倉。丁亥，詔神宗隨龍人趙世長等遷秩、賜繼有差。戊子，詔在京諸司，所受傳宣中批，並候朝廷覆奏以行。乙未，西南張蕃遣人入貢。丙申，命左僕射章惇提舉修《神宗國史》。丁酉，詔添差徐州兵馬都監。

五月壬寅，罷修官制局。甲辰，罷進士習試詩賦，令專二經，立宏詞科。己酉，修國史曾布請以王安石《日錄》載之《神宗實錄》。太白晝見。辛亥，劉奉世罷。癸丑，詔中外學官，非制科、進士、上舍生入官者並罷。編類元祐群臣章疏及更改事條。甲寅，右正言張商英言先帝謂天地合祭非古，詔禮部、太常詳議以聞。乙丑，鄧潤甫卒。丁卯，嗣濮王宗暉薨。

六月甲戌，來之邵等疏蘇軾詆斥先朝，詔謫惠州。丙子，罷制置解鹽使。壬午，封高密郡王宗晟為嗣濮王。癸未，以翰林學士承旨曾布同知樞密院事。甲申，除進士引用王安石《字說》之禁。

秋七月丁巳，以御史黃履、周秩、諫官張商英言，奪司馬光、呂公著贈謚，王巖叟贈官；貶呂大防為秘書監，劉摯為光祿卿，蘇轍為少府監，並分司南京；梁燾提舉舒州靈仙觀。戊午，詔：「大臣朋黨，司馬光以下各輕重議罰，布告天下。餘悉不問，議者亦勿復言。」八月丙戌，召輔臣觀稼後苑。日有五色雲。壬辰，應制科趙天啟以累上書狂妄黜。

九月癸卯，遣御史劉拯按河北水災，振饑民。丙午，御集英殿，策賢良方正能直言極諫科。庚戌，罷制科。罷廣惠倉。癸丑，令監司歲察守臣課績優者以聞。甲寅，知廣州唐義問坐棄渠陽砦，責授舒州團練副使。庚申，太白晝見。丁卯，詔京東西、河北振恤流民。戊辰，流星出紫微垣。

冬十月丙申，三佛齊遣使入貢。丁酉，河北流斷絕。

十一月己亥朔，復八路差官法。壬子，以冬無雪，決繫囚。蔡確特追復觀文殿大學士。甲寅，開封男子呂安斥乘輿，當斬，貸之。丁己，詔河北振饑，諸路恤流亡，官吏有善狀、才能顯著者以聞。十二月辛未，申嚴銅錢出外界法。庚辰，命諸路祈雪。丙戌，滑州浮橋火。己丑，漳河決溢，浸洺、磁等州，令計置堙塞。甲午，范祖禹、趙彥若、黃庭堅坐史事責授散官，永、澧、黔州安置。是歲，京師疫，洛水溢，太原地震，河北水，發京東粟振之。

二年春正月甲辰，詔國史院增補先帝御集。丙午，立宏詞科。己未，遷奉太平興國寺三朝御容於天章閣。乙丑，殿前司奏獄空，詔賜緡錢。

二月乙亥，呂大防以監修史事貶秩，分司南京、安州居住。辛巳，出內庫錢帛二十萬助河北振饑。甲午，罷廣文館解額。

三月己亥，宗晟薨。己未，試宏詞黃符等五人各循一資。

夏四月戊辰，詔職事官罷帶職，朝請大夫以下勿分左右，易集賢院學士為集賢殿修撰，直集賢院為直秘閣，集賢校理為秘閣校理。壬申，封華容郡王宗愈為嗣濮王。詔許將等七人，不限資格，各舉才行堪備任使者二人。丁亥，詔依元豐條置律學博士二員。

五月乙巳，命蔡卞詳定國子監三學及外州州學制。乙卯，六月壬辰，禁京城士人輿轎。上皇太妃宮名曰聖瑞。

秋七月丙辰，詔大理寺復置右治獄，仍依元豐例添置官屬。

八月壬申，命彰信軍節度使宗景為開府儀同三司，封濟陰郡王。甲申，宗愈薨。乙酉，錄趙普后希莊為閣門祗候。

九月甲午，以安定郡王宗綽為嗣濮王。壬寅，告遷神宗神御於景靈宮顯承殿。癸卯，詣景靈宮，行奉安禮。戊申，加上神宗謚曰紹天法古運德建功英文烈武欽仁聖孝皇帝。己酉，朝獻景靈宮。庚戌，朝饗太廟。辛亥，大饗明堂，赦天下。

冬十月甲子，鄭雍罷。癸酉，告遷宣仁聖烈皇后神御於景靈宮徽音殿。甲戌，詣宮行奉安禮。以吏部尚書許將為尚書左丞，翰林學士蔡卞為尚書右丞。辛巳，進封冀王顥為楚王。辛卯。河南府地震。

十一月乙未，安燾罷知河南府。丙申，太白晝見。戊戌，範鍔自轉運使入對，言有捕盜功，乞賜章服。帝曰：「捕盜，常職也，何足言功？」黜知壽州。甲寅，梁惟簡除名、全州安置。丙辰，贈蔡確為太師，賜謚忠懷。十二月乙丑，復置監察御史三人，分領六察，不言事。令翰林學士蔡京、御史中丞黃履各舉御史二人。壬申，白虹貫日。戊子，詔如元豐例，孟月朝獻景靈宮。是歲，蘇州夏、秋地震。桂陽監慶雲見。出宮女九十一人。交址、三佛齊、韋蕃、阿裏骨入貢。

三年春正月庚子，韓忠彥罷知真定府。甲辰，朝獻景靈宮，遍詣諸殿，如元豐禮。庚戌，引見蕃官包順、包誠等，賜繼有差。詔鞫獄非本章所指而蔓求他罪者，論如律。乙卯，詔戶部尚書勿領右曹。戊午，詔罷合祭，間因大禮之歲，夏至日躬祭地祇於北郊。

二月癸亥，出元豐庫緡錢四百萬於陜西、河東糴邊儲。辛未，復元豐《恤孤幼令》。癸酉，罷富弼配饗神宗廟庭。癸未，詔封濮王子未王者三人：宗楚為南陽郡王，宗祐為景城郡王，並開府儀同三司；宗漢為東陽郡王。乙酉，宗綽薨。丙戌，詔三歲一取旨，遣郎官、御史按察監司職事。丁亥，夏人寇義合砦。

三月壬辰，以禁中屢火，罷春宴及幸池苑，不御垂拱殿三日。癸巳，夏人圍塞門砦。丁酉，尚書省火。戊午，劍南東川地震。己亥，封宗楚為嗣濮王。辛亥，封大寧郡王佖為申王，遂寧郡王佶為端王。丁巳，幸申王、端王府。

夏四月辛酉，罷宣徽使。丙子，詔自今景靈宮四孟朝獻，分為二日。

五月壬子，太白晝見。丙辰，錄囚。

六月癸亥，令真定立趙普廟。乙酉，立北郊齋宮於瑞聖園。

秋七月庚戌，依元豐職事官以行、守、試三等定祿秩。罷元祐所增聚義錢。甲寅，令熙河立王韶廟。

八月辛酉，夏人寇寧順砦。壬戌，日上有五色暈，下有五色氣。己卯，復置檢法官。庚辰，以范祖禹、劉安世在元祐中構造誣謗，祖禹責授昭州別駕、賀州安置，安世新州別駕、英州安置。

九月己亥，邈川首領阿裏骨卒。己酉，滁、沂二州地震。壬子，楚王顥薨。乙卯，廢皇後孟氏為華陽教主、玉清妙靜仙師，賜名沖真。

冬十月丁巳朔，以楚王薨，罷文德殿視朝。壬戌，夏人寇鄜、延，陷金明砦。戊辰，詔被邊諸路相度城砦要害，增嚴守備。辛未，西南方雷聲，雨雹。癸酉，鐘傳言築汝遮，詔以為安西城。

十一月丁未，章惇上《神宗實錄》。庚戌，宴修實錄官。十二月辛酉，宗景坐以立妾罔上，罷開府儀同三司、判大宗正司事。癸酉，置施州鑄錢廣積監。甲戌，蔡京上《新修大學敕令式》、《詳定重修敕令》。遺棄饑貧小兒三歲以下，聽收養為真子孫。是歲，於闐、大食、龜茲師王國、西南蕃龍氏、羅氏入貢。宗室子授官者四十六人。

四年春正月丙戌朔，不受朝。群臣及遼使詣東上閣門拜表賀。班內外學制。庚寅，以阿裏骨子瞎征襲河西軍節度使、邈川首領。甲午，涇原路鈐轄王文振敗夏人於沒煙峽。庚戌，李清臣罷。

二月乙未，以三省言，追貶呂公著為建武軍節度副使，司馬光為清遠軍節度副使，王巖叟為雷州別駕，奪趙瞻、傅堯俞贈謚，追韓維致仕及孫固、范百祿、胡宗愈遺表恩。詔江、淮巡檢依舊法招置土兵。癸亥，於闐來貢，黑汗王攻夏人三州，遣其子以聞。丙寅，夏人寇綏德城。庚午，詔國信使毋得以非例之物遺人使，仍著條禁。癸酉，詔申王佖、端王佶歲賜錢各六千五百緡。丙子，進神宗婉儀宋氏為賢妃。己卯，復元豐榷茶法。庚辰，罷《春秋》科。癸未，以三省言，追貶呂大防為舒州團練副使，劉摯為鼎州團練副使，蘇轍為化州別駕，梁燾為雷州別駕，范純仁為武安軍節度副使，安置於循、新、雷、化、永五州；劉奉世為光祿少卿、分司南京；黜韓維以下三十人輕重有差。甲申，降文彥博為太子少保。

閏月丙戌朔，張天說坐上書詆訕先朝處死。壬寅，以曾布知樞密院事，許將為中書侍郎，蔡卞為尚書左丞，吏部尚書黃履為尚書右丞，翰林學士林希同知樞密院事。癸卯，大雨雹。甲辰，蘇軾責授瓊州別駕，移昌化軍安置。范祖禹移賓州安置，劉安世移高州安置，己酉，御集英殿策進士。庚戌，策武舉。

三月壬戌，夏人犯麟州神堂堡，出兵討之，及進築胡山砦。癸亥，賜禮部奏名進士、諸科及第出身六百九人。甲子，詔武舉謝師古等以遠人賜帛，李惟岳以高年賜帛。丁卯，詔瀘南安撫司、南平軍毋擅誘楊光榮獻納播州疆土。庚午，夏人大至葭盧城下，知石州張構等擊走之。甲戌，幸金明池。丙子，克胡山新砦成，賜名平羌砦。辛巳，西上閣門使折克行破夏人於長波川，斬首二千餘級，獲牛馬倍之。壬午，命官編類司馬光等改廢法度論奏事狀。

夏四月丁亥，令諸獄置氣樓涼窗，設漿飲薦席，杻械五日一浣，繫囚以時沐浴，遇寒給薪炭。甲午，熙河築金城關。丙申，詔發解省試添策一道。丁酉，進編臣僚章疏一百四十三帙。己亥，呂大防卒於虔州。庚子，知保安軍李沂伐夏國，破洪州。壬寅，環慶鈐轄張存入鹽州，俘戮甚眾，及還，夏人追襲之，復多亡失。甲辰，置克戎砦、平夏城，置靈平砦。丁未，以西邊板築有勞，曲赦陜西、河東路。追貶王珪為萬安軍司戶參軍。己酉，覆文德殿侍從轉對。

五月丁巳，文彥博薨。辛酉，以皇太妃服藥及亢旱，決四京囚。壬戌，詔陜西添置蕃落馬軍十指揮。丁卯，廢衛州淇水第二馬監、穎昌府單鎮馬監。辛未，韓縝薨。丁丑，貶韓維為崇信軍節度副使。

六月癸未朔，日明食之。丁亥，太白犯太微垣。戊子，宗楚薨。丙申，詔翰林學士、吏部尚書各舉監察御史二人。丁酉，環慶路安疆砦成，詔防托蕃漢官賜帛有差。甲辰，熙河進築青石峽畢工，賜名西平。乙巳，保寧軍觀察留後宗漢為開府儀同三司，徙封安康郡王。己酉，太原地震。太白晝見。

秋七月壬子朔，太白晝見。

八月乙酉，封湖州觀察使世開為安定郡王。丙戌，鄜延將王愍復宥州。戊戌，封宗祐為嗣濮王。築威戎城。己酉，彗出西方。

九月壬子，以星變，避殿減膳，罷秋宴，詔公卿悉心修政，以輔不逮，求中外直言。乙卯，赦天下，出元豐庫緡錢四百萬付陜西廣糴，詔歸明人未給田者舍以官舍。戊辰，彗滅。癸酉，謁中太一宮為民祈福。丙子，御殿復膳。命宗景為開府儀同三司。己卯，封婉儀劉氏為賢妃。

冬十月戊戌，宗景薨。壬寅，廢安國、安陽淇水監及洛陽原武監。

十一月丁卯，詔諫議大夫以上各舉監察御史一人。癸酉，貶劉奉世為隰州團練副使、郴州安置。丁丑，詔放歸田里程頤涪州編管。十二月癸未，劉摯卒。甲申，曲宴遼使於垂拱殿。乙酉，侍御史董敦逸坐奏對不實，貶秩、知興國軍。是歲，兩浙旱饑，詔行荒政，移粟振貸。出宮女二十四人。宣城民妻一產四男子。於闐、西南蕃羅氏入貢。播州夷楊光榮等內附。戶部主戶一千三百六萬八千七百四十一，丁三千三十四萬四千二百七十四；客戶六百三十六萬六千八百二十九，丁三百六萬七千三百三十二。大闢三千一百九十二人。

元符元年春正月庚戌朔，不視朝。丙寅，咸陽民段義得玉印一紐。甲戌，幸瑞聖園，觀北郊齋宮。

二月丙戌，白虹貫日。庚寅，詔建五王外第。壬辰，復罷翰林侍讀、侍講學士。丁酉，宗祐薨。戊申，知蘭州王舜臣討夏人於塞外。築興平城。

三月壬子，令三省、樞密吏三歲一試刑法。甲寅，開楚州通漣河。丙辰，米脂砦成。丁巳，五王外第成，賜名懿親宅。戊午，封宗漢為嗣濮王。殺朱崖流人陳衍。壬戌，申王佖、端王佶並為司空。令太常寺與閣門修定刈麥儀。乙丑，詔翰林學士承旨蔡京等辯驗段義所獻玉璽，定議以聞。戊辰，吏部郎中方澤等坐私謁後族宴聚，罰金補外。庚午，幸申王府。辛未，幸端王府。甲戌，進封咸寧郡王俁為莘王，普寧郡王似為簡王，祁國公偲為永寧郡王。丙子，築熙河通會關。

夏四月庚辰，世開薨。甲申，幸睿成宮及莘王、簡王府。丙戌，章惇等進《神宗帝紀》。梁燾卒於化州。壬辰，林希罷。丙申，建顯謨閣，藏《神宗御集》。庚子，幸睿成宮。壬寅，學士院上《寶璽》、《靈光》、《翔鶴》樂章。癸卯，詔學官增習兩經。丁未，曾布上《刪修軍馬敕例》。

五月戊申朔，御大慶殿，受天授傳國受命寶，行朝會禮。己酉，班德音於天下，減囚罪一等，徒以下釋之。癸丑，受寶，恭謝景靈宮。戊午，宴紫宸殿。庚申，詔獻寶人段義為右班殿直，賜絹二百匹。

六月戊寅朔，改元。丙戌，遣官分詣鄜延、涇原、河東、熙河按驗所築城砦。甲午，蔡京等上《常平免役敕令》。

秋七月乙卯，詔增置大府丞一員。乙丑，敕大禮五使自今並差執政官，定為令。丁卯，令學官試《三經》。庚午，詔范祖禹移化州安置，劉安世梅州安置，王巖叟、朱光庭諸子並勒停不敘。壬申，京師地震。

八月丙子朔，熙河蘭岷路復為熙河蘭會路。庚辰，詔自今三省、樞密院進擬在京文臣、開封推判官、武臣橫班使副及諸路監司、帥守，並取旨召對。丁亥，詔侍從中書舍人以上各舉所知二人，權侍郎以上舉一人，仍指言所堪職任。

九月丁未，以霖雨，罷秋宴。庚戌，秦觀除名，移雷州編管。癸亥，賜王安石第於京師。冬十月乙未，詔武官試換文資。丁酉，以河北、京東河溢，遣官振恤。乙亥，夏人寇平夏城。癸卯，附馬都尉張敦禮坐元祐初上疏譽司馬光，奪留後，授環衛官。

十一月壬戌，朝獻景靈宮。癸亥，朝饗太廟。甲子，祀昊天上帝於圜丘，赦天下。是歲，澶州河溢，振恤河北、京東被水者。真定府、祁州野蠶成繭。涇原路禽夏國統軍嵬名阿埋等，高麗、瞎徵、西南蕃張氏、羅氏、程氏入貢。西蕃首領李訛□移、巴詘支、呂承信等內附。

二年春正月甲辰朔，御大慶殿，以雪罷朝，群臣及遼使詣東上閣門拜表賀。群臣又詣內東門，賀如儀。丁卯，出內金帛二百萬，備陜西邊儲。

二月甲戌朔，令監司舉本路學行優異者各二人。韋蕃入貢。己卯，詔許高麗國王遣士賓貢。辛巳，增置神臂弓，詔自今應被旨舉官，所舉不當，具舉主姓名以聞。甲申，夏人以國母卒，遣使告哀，且謝罪，卻其使不納。戊子，鄜延鈐轄劉安敗夏人於神堆。甲午，大食入貢。乙未，詔吏部：守令課績，從御史臺考察，黜其不實者。

三月丙辰，遼人遣簽書樞密院事蕭德崇來為夏人請緩師，仍獻玉帶。築環慶路定邊城。丁巳，秦鳳經略司言吳名革率部族、孳畜歸順。詔名革補內殿承制，首領李□移補右侍禁，及賜錢帛有差。庚申，知府州折克行獲夏國鈐轄令王皆保。乙丑，祈雨。己巳，莘王俁為司空。

夏四月庚辰，幸莘王府。令廣西提點刑獄司兼領鹽事。丙戌，築鄜延、河東路暖泉、烏龍砦。丁亥，以旱，減四京囚罪一等，杖以下釋之。辛卯，詔鞫獄，徒以上須結案及錄審覆奏，然後斷遣，不如令者坐之。癸巳，封永嘉郡王偲為睦王。遣中書舍人郭知章報聘於遼。丁酉，築威羌城。

五月甲辰，太白晝見。庚戌，築鄜延路金湯城。癸亥，奉遷真宗神御於萬壽觀延聖殿。曲赦陜西、河東路，減囚罪一等，流以下釋之。建西安州及天都等砦。乙丑，進章惇官五等，曾布三等，許將、蔡卞、黃履皆二等。辛未，詔莘王俁、睦王偲母進封婕妤。

六月庚辰，賜蘭、會州新砦名會川城。甲午，賜環慶路之字平曰清平關。戊戌，築定邊、白豹城訖工，閣門使張存等轉官、賜金帛有差。

秋七月乙巳，盛暑，中外決繫囚。丁未，放在京工役。庚戌，河北河漲，沒民田廬，遣官振之。甲子，知環州種樸獲夏國監軍訛勃囉。丙寅，洮西安撫使王贍復邈川城，西蕃首領欽彪阿成以城降。

八月癸酉，章惇等進《新修敕令式》。惇讀於帝前，其間有元豐所無而用元祐敕令修立者，帝曰：「元祐亦有可取乎？」惇等對曰：「取其善者。」甲戌，太原地震。戊寅，皇子生。辛巳，降德音於諸路：減囚罪一等，流以下釋之。乙酉，賜熙河路緡錢百萬撫納部族。丁亥，復修會州。癸巳，太白晝見。瞎徵降。甲午，建葭蘆戍為晉寧軍。丙申，保寧軍節度呂惠卿特授檢校司空。

九月庚子朔，夏人來謝罪。癸卯，命御史點檢三省、樞密院，並依元豐舊制。甲辰，幸儲祥宮。乙巳，幸醴泉觀。丁未，立賢妃劉氏為皇后。己未，青唐酋隴拶以城降。壬戌，雨，罷秋宴。甲子，右正言鄒浩論劉氏不當立，特除名勒停、新州羈管。丙寅，御文德殿冊皇后。閏月癸酉，置律學博士員。詔詳議廟制。以青唐為鄯州、隴右節度。邈川為湟州，宗哥城為龍支城，俱隸隴右。戊寅，以廓州為寧砦城。丙戌，果州團練使仲忽進古方鼎，志曰「魯公作文王尊彞」。甲午，熒惑犯太微垣左執法。己未，越王茂薨。

冬十月壬子，詔河北大名二十二州軍置馬步軍指揮，以廣威、保捷為名。甲寅，日有食之，既。

十一月丁亥，詔綏德城為綏德軍。壬辰，詔河北黃河退灘地聽民耕墾，免租稅三年。乙未，詔諸州置教授者，依太學三舍法考選生徒升補。是月，河中猗氏縣民妻一產四男子。

三年春正月辛未，帝有疾，不視朝。丁丑，奉安太宗皇帝御容於景靈宮大定殿。戊寅，大赦天下，蠲民租。己卯，帝崩。皇太后諭遺制，立弟端王即位於柩前，皇太后權同處分軍國事。

四月己未，上謚曰欽文睿武昭孝皇帝，廟號曰哲宗。七月丁卯，以謚號冊寶奏告天地、宗廟、社稷。八月壬寅，葬於永泰陵。癸亥，祔太廟。崇寧三年七月，加謚曰憲元繼道世德揚功欽文睿武齊聖昭孝皇帝。政和三年，改謚憲元繼道顯德定功欽文睿武齊聖昭孝皇帝。

贊曰：折宗以沖幼踐阼，宣仁同政。初年召用馬、呂諸賢，罷青苗，復常平，登俊良，闢言路，天下人心，翕然向治。而元祐之政，庶幾仁宗。奈何熙、豐舊奸蘗去未盡，已而媒薛復用，卒假紹述之言，務反前政，報復善良，馴致黨籍禍興，君子盡斥，而宋政益敝矣。籲，可惜哉！
