重元，小字孛吉只，聖宗次子。材勇絕人，眉目秀朗，寡言笑，人望而畏。

太平三年，封秦國王。聖宗崩，欽哀皇后稱制，密謀立重元。重元以所謀白於上，上益重之，封為皇太弟。歷北院樞密使、南京留守、知元帥府事。重元處戎職，未嘗離輦下。先是契丹人犯法，例須漢人禁勘，受枉者多。重元奏請五京各置契丹警巡使，詔從之，賜以金券誓書。道宗即位，冊為皇太叔，免拜不名，為天下兵馬大元帥，復賜金券、四頂帽、二色袍，尊寵所未有。

清寧九年，車駕獵濼水，以其子涅魯古素謀，與同黨陳國王陳六、知北院樞密事蕭胡睹等凡四百餘人，誘脅弩手軍陣於帷宮外。將戰，其黨多悔過效順，各自奔潰。重元既知失計，北走大漠，嘆曰：「涅魯古使我至此！」遂自殺。

先是重元將舉兵，帳前雨赤如血，識者謂敗亡之兆。子涅魯古。涅魯古，小字耶魯綰，性陰狠。興宗一見，謂曰：「此子目有反相。」

重熙十一年，封安定郡王。十七年，進王楚，為惕隱。清寧三年，出為武定軍節度使。七年，知南院樞密使事，說其父重元詐病，俟車駕臨問，因行弒逆。

九年秋獵，帝用耶律良之計，遣人急召涅魯古。涅魯古以事洩，遽擁兵犯行宮。南院樞密使許王仁先等率宿衛士討之。

涅魯古躍馬突出，為近侍詳穩渤海阿廝、護衛蘇射殺之。
