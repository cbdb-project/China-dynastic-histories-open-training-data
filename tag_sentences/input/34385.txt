高啟，字季迪，長洲人。博學工詩。張士誠據吳，啟依外家，居吳淞江之青丘。洪武初，被薦，偕同縣謝徽召修《元史》，授翰林院國史編修官，復命教授諸王。三年秋，帝御闕樓，啟、徽俱入對，擢啟戶部右侍郎，徽吏部郎中。啟自陳年少不敢當重任，徽亦固辭，乃見許。已，並賜白金放還。啟嘗賦詩，有所諷刺，帝嗛之未發也。及歸，居青丘，授書自給。知府魏觀為移其家郡中，旦夕延見，甚歡。觀以改修府治，獲譴。帝見啟所作上梁文，因發怒，腰斬於市，年三十有九。明初，吳下多詩人，啟與楊基、張羽、徐賁稱四傑，以配唐王、楊、盧、駱云。
