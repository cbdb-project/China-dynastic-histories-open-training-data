吳汝綸，字摯父，桐城人。少貧力學，嘗得雞卵一，易松脂以照讀。好文出天性，早著文名。同治四年進士，用內閣中書。曾國藩奇其文，留佐幕府，久乃益奇之，嘗以漢禰衡相儗。旋調直隸，參李鴻章幕。時中外大政常決於國藩、鴻章二人，其奏疏多出汝綸手。

尋出補深州，丁外內艱。服除，補冀州。其治以教育為先，不憚貴勢，籍深州諸村已廢學田為豪民侵奪者千四百餘畝入書院，資膏火。聚一州三縣高材生親教課之，民忘其吏，推為大師。會以憂去，豪民至交通御史以壞村學劾奏，還其田。及蒞冀州，仍銳意興學，深、冀二州文教斐然冠畿輔。又開冀、衡六十里之渠，洩積水於滏，以溉田畝，便商旅。時時求其士之賢有文者禮先之，得十許人。月一會書院，議所施為興革於民便不便，率不依常格。稱疾乞休。

鴻章素重其人，延主蓮池講席。其為教，一主乎文，以為：「文者，天地之至精至粹，吾國所獨優。語其實用，則歐、美新學尚焉。博物格致機械之用，必取資於彼，得其長乃能共競。舊法完且好，吾猶將革新之，況其窳敗不可復用。」其勤勤導誘後生，常以是為說。嘗樂與西士游，而日本之慕文章者，亦踔海來請業。會朝旨開大學堂於京師，管學大臣張百熙奏薦汝綸加五品卿銜總教務，辭不獲，則請赴日本考學制。既至其國，上自君、相及教育名家，婦孺學子，皆備禮接款，求請題詠，更番踵至。旋返國，先乞假省墓，興辦本邑小學堂。規制粗立，遽以疾卒，年六十四。

汝綸為學，由訓詁以通文辭，無古今，無中外，唯是之求。自群經子史、周、秦故籍，以下逮近世方、姚諸文集，無不博求慎取，窮其原而竟其委。於經，則易、書、詩、禮、左氏、穀梁、四子書，旁及小學音韻，各有詮釋。於史，則史記、漢書、三國志、新五代史、資治通鑑、國語、國策皆有點校，尤邃於史記，盡發太史公立言微旨。於子，則老、莊、荀、韓、管、墨、呂覽、淮南、法言、太玄各有評騭，而最取其精者。於集，則楚辭、文選，漢魏以來各大家詩文皆有點勘之本。凡所啟發，皆能得其深微，整齊百代，別白高下，而一以貫之。盡取古人不傳之蘊，昭然揭示，俾學者易於研求；且以識夫作文之軌範，雖萬變不窮，而千載如出一轍。

其論文，嘗謂：「千秋蓋世之勛業皆尋常耳，獨文章之事，緯地經天，代不數人，人不數篇，唯此為難。」又謂：「中國之文，非徒習其字形而已，綴字為文，而氣行乎其間，寄聲音神採於文外。雖古之聖賢豪傑去吾世邈矣，一涉其書，而其人之精神意氣若儼立乎吾目中。」務欲因聲求氣，凡所為抗墜、詘折、斷續、斂侈、緩急、長短、伸縮、抑揚、頓挫之節，一循乎機勢之自然，以漸於精微奧之域。乃有以化裁而致於用，悉舉學問與事業合而為一；而尤以瀹民智自強亟時病為兢兢云。著有易說二卷、寫定尚書一卷、尚書故三卷、夏小正私箋一卷、文集四卷、詩集一卷、深州風土記二十二卷，及點勘諸書，皆行於世。

汝綸門下最著者為賀濤，而同時有蕭穆，亦以通考據名。
