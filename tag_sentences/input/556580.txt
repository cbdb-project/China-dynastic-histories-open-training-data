苗道潤，貞祐初，為河北義軍隊長。宣宗遷汴，河北土人往往團結為兵，或為群盜。道潤有勇略，敢戰鬥，能得眾心。比戰有功，略定城邑，遣人詣南京求官封。宰相難其事，宣宗召河南轉運使王擴問曰：「卿有智慮，為朕決道潤事。今即以其眾使為將。肯終為我盡力乎？」擴對曰：「兼制天下者，以天下為度。道潤得眾，有功因而封之，使自為守，羈縻使之，策之上也。今不許，彼負其眾，何所不可為。」宣宗顧謂宰執曰：「王擴之言，實契朕心。」於是除道潤宣武將軍、同知順天軍節度使事。貞祐四年，復以功遷懷遠大將軍、同知中山府事。再閱月，復戰有功，遷驃騎上將軍、中都路經略使、兼知中山府事。頃之，加中都留守、兼經略使。道潤前後撫定五十餘城。

興定元年，詔道潤恢復中都，以山東兵益之。道潤奏：「去年十一月，臣遣總領張子明招降蠡州獨吉七斤。近日，河北東路兵馬都總管移剌鐵哥移軍蠡州，襲破子明軍，殺數百人，子明亦被創。臣將提兵問罪，重以鐵哥自拔來歸，但備之而已。今欲復取都城，乞無罪鐵哥，直令受臣節制，庶可集事。」宣宗以問宰相，奏曰：「道潤、鐵哥不協，不可相統屬。」詔以完顏宇行元帥府事，督道潤復中都，和輯鐵哥軍。

初，道潤與順天軍節度使李琛不相能，兩軍士兵因之相攻，琛遣兵攻滿城、完州，道潤軍拒戰，殺琛兄榮及弟明等。琛奏：「潞州提控烏林答吾典承道潤風指，日謀侵害。山東行省數諭道潤與臣通和，竟不見從，且殺臣兄榮、弟明等，恣橫如此，將為後患。」又奏：「乞令河北州府官不相統攝，並聽帥府節制。仍遣官增減諸路兵力，使權均勢敵無相吞併，則百姓安農畝矣。」道潤奏李琛以眾叛，陷滿城，攻完州。琛亦奏道潤叛。廷議以為兩人失和，故至于此，令山東行省樞密院諭琛：「行省在彼，自當俱聽節制，何待帥府。士兵本以義團結，且耕且戰。今乃聚之城寨，遂相併吞。百姓不安，皆由官長無所忌憚使之然也。嚴為約束，依時樹藝，無致生事。」有詔道潤與移剌鐵哥合兵撫定河北，令諸道兵互相應援。既而道潤與賈仝、賈瑀互相攻擊，詔道潤、賈仝、王福、武仙、賈瑀分畫各路元帥府控制之，彰德衛輝招撫司隸樞密院。賈瑀既與道潤相攻，已而詐為約和，道潤信之，遂伏兵刺殺道潤。朝廷不能問，一軍徬徨所依，提控靖安民乞權隸潞州行元帥府，聽其節制。時興定二年也。

右丞侯摯乞以保、蠡、完三州隸真定，而蠡州舊受移剌眾家奴節制，一旦改隸真定，恐因而交爭。靖安民等願隸潞州，乃令河北行省審處之。經略副使張柔奏：「賈瑀攻易州寨，殺刺史馬信及其裨校，奪所佩金符而去。」頃之，張柔攻賈瑀殺之。道潤既死，靖安民代領其眾，是後乃封建矣。

初，貞祐四年，右司諫術甲直敦乞封建河朔，詔尚書省議，事寢不行。興定三年，以太原不守，河北州縣不能自立，詔百官議所以為長久之利者。翰林學士承旨徙單鎬等十有六人以謂「制兵有三，一曰戰，二曰和，三曰守。今欲戰則兵力不足，欲和則彼不肯從，唯有守耳。河朔州郡既殘毀，不可一概守之，宜取願就遷徙者屯于河南、陜西，其不願者許自推其長，保聚險阻。」刑部侍郎奧屯胡撒合三人曰：「河北於河南有輔車之勢，蒲、解於陜西有襟喉之要，盡徙其民，是撤其籓籬也。宜令諸郡，選才幹眾所推服、能糾眾遷徙者，願之河南或晉安、河中及諸險隘，量給之食，授以曠土，盡力耕稼。置僑治之官，以撫循之。擇其壯者，教之戰陣。敕晉安、河中守臣檄石、嵐、汾、霍之兵，以謀恢復，莫大之便。」兵部尚書烏林答與等二十一人曰：「河朔諸州，親民掌兵之職，擇土人嘗居官、有材略者授之，急則走險，無事則耕種。」宣徽使移剌光祖等三人曰：「度太原之勢，雖暫失之，頃亦可復。當募土人威望服眾者，假以方面重權。能克復一道，即以本道總管授之。能捍州郡，即以長佐授之。必能各保一方，使百姓復業。」提點尚食局石抹穆請以高爵募民，大概同光祖議。宰臣欲置公府，宣宗意未決，御史中丞完顏伯嘉曰：「宋人以虛名致李全，遂有山東實地。茍能統眾守土，雖三公亦何惜焉。」宣宗曰：「他日事定，公府無乃多乎。」伯嘉曰：「若事定，以三公就節鎮何不可者。」宣宗意乃決。

四年二月，封滄州經略使王福為滄海公，河間路招撫使移剌眾家奴為河間公，真定經略使武仙為恒山公，中都東路經略使張甫為高陽公，中都西路經略使靖安民為易水公，遼州從宜郭文振為晉陽公，平陽招撫使胡天作為平陽公，昭義軍節度使完顏開為上黨公，山東安撫副使燕寧為東莒公。九公皆兼宣撫使，階銀青榮祿大夫，賜號「宣力忠臣」，總帥本路兵馬，署置官吏，徵斂賦稅，賞罰號令得以便宜行之。仍賜詔曰：「乃者邊防不守，河朔失寧，卿等自總戎昭，備殫忠力，若能自效，朕復何憂。宜膺茅土之封，復賜忠臣之號。除已畫定所管州縣外，如能收得鄰近州縣者，亦聽管屬。」
