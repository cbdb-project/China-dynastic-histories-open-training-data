湯思退，字進之，處州人。紹興十五年，以右從政郎授建州政和縣令，試博學宏詞科，除秘書省正字。自是登郎曹，貳中秘，秉史筆。

二十五年，由禮部侍郎除端明殿學士、簽書樞密院事，未幾參大政。先是，秦檜當國，惡直醜正，必不異和議，不摘己過，始久於用。時思退名位日進，檜病篤，招參知政事董德元及思退至臥內，屬以後事，各贈黃金千兩。德元慮其以我為自外，不敢辭，思退慮其以我期其死，不敢受。高宗聞之，以思退不受金，非檜黨，信用之。二十六年，除知樞密院事。明年，拜尚書右僕射；又二年，進左僕射。明年，侍御史陳俊卿論其「挾巧詐之心，濟傾邪之術，觀其所為，多效秦檜，蓋思退致身，皆檜父子恩也。」遂罷，以觀文殿大學士奉祠。

隆興元年，符離師潰，召思退復相。諫議大夫王大寶上章論之，不報。金帥紇石烈志寧遺書三省、樞密院，索海、泗、唐、鄧四郡。思退欲與和，遣淮西安撫司干辦公事盧仲賢加樞密院計議、編修官，持報書以往。既行，上戒勿許四郡。仲賢至宿州，僕散忠義懼之以威，仲賢皇恐，言歸當稟命，遂以忠義為三省、樞密院書來。上猶欲止割海、泗，思退遽奏以吏部侍郎王之望為通問使，知閣門事龍大淵副之，將割棄四州。張浚在揚州聞之，遣其子栻入奏仲賢辱國無狀。上怒，會侍御周操論仲賢不應擅許四郡，下大理究問，召浚赴行在。十二月，拜思退左僕射，浚右僕射。

二年，浚以金未可與和，請上幸建康，圖進兵。上手批王之望等並一行禮物並回，詔荊、襄、川、陜嚴邊備，竄仲賢郴州。思退恐，奏請以宗社大計，奏稟上皇而後從事。上批示三省曰：「金無禮如此，卿猶欲言和。今日敵勢，非秦檜時比，卿議論秦檜不若。」思退大駭，陰謀去浚，遂令之望、大淵驛疏兵少糧乏，樓櫓、器械未備，人言委四萬眾以守泗州，非計。上頗惑之，乃命浚行邊，還兵罷招納。浚力乞罷政，許之。上命思退作書，許金四郡。

既而金專事殺戮，上意中悔，思退復密令孫造諭敵以重兵脅和。上聞有敵兵，命建康都統王彥等御之，仍命思退督江、淮軍，辭不行。僕散忠義自清河口渡淮，言者極論思退急和撤備之罪，遂罷相，尋責居永州。於是太學生張觀等七十二人上書，論思退、王之望、尹穡等奸邪誤國，招致敵人，請斬之。思退憂悸死。

思退始終與張浚不合，浚以雪恥復仇為志，思退每借保境息民為口實，更勝迭負，思退之計迄行，然終以不免。敵既得海、泗、唐、鄧，又索商、秦，皆思退力也。

論曰：以白時中之孱佞，徐處仁之奸細，馮澥之邪枉，湯思退之巧詐，而排楊時，誤李綱，異張浚，其識趣可見矣，雖有小善，何足算哉。王倫雖以無行應使，往來虎口，屢被拘留，及金人脅之以官，竟不受，見迫而死，悲夫！較之虛中即受其命，為之定官制、草赦文、享富貴者，大有間矣。卒以輕肆譏諷，覆其家族，真不知義命者哉。雖雲冤死，亦自取焉。律以豫讓之言，益可愧哉。
