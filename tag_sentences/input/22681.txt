孟珙，字璞玉，隨州棗陽人。四世祖安，嘗從岳飛軍中有功。嘉定十年，金人犯襄陽，駐團山，父宗政時為趙方將，以兵御之。珙料其必窺樊城，獻策宗政由羅家渡濟河，宗政然之。越翼日，諸軍臨渡布陣，金人果至，半渡伏發，殲其半。宗政被檄援棗陽，臨陣嘗父子相失，珙望敵騎中有素袍白馬者，曰：「吾父也。」急麾騎軍突陣，遂脫宗政。以功補進勇副尉。

十二年，完顏訛可步騎二十萬分兩路攻棗陽，環集城下，珙登城射之，將士驚服。宗政命珙取它道劫金人，破砦十有八，斬首千餘級，大俘軍器以歸，金人遁，以功升下班祗應。

十四年，入謁制置使趙方，一見奇之，闢光化尉，轉進武校尉。十六年，以功特授承信郎。丁父憂，制置使起復之，珙辭，訖葬趣就職，又辭，轉成忠郎。理宗即位，特授忠翊郎，尋差峽州兵馬監押兼在城巡檢，京湖制置司差提督虎翼突騎軍馬，又闢京西第五副將，權管神勁左右軍統制。

初，宗政招唐、鄧、蔡壯士二萬餘人，號「忠順軍」，命江海總之，眾不安，制置司以珙代海，珙分其軍為三，眾乃帖然。紹定元年，珙白制置司創平堰於棗陽，自城至軍西十八里，由八疊河經漸水側，水跨九阜，建通天槽八十有三丈，溉田十萬頃，立十莊三轄，使軍民分屯，是年收十五萬石。又命忠順軍家自畜馬，官給芻粟，馬益蕃息。二年，升京西第五正將、棗陽軍總轄，本軍屯駐忠順三軍。明年，差京西兵馬都監。丁母憂。又明年，起復京西兵馬鈐轄、棗陽軍駐札，仍總三軍。

六年，大元將那顏倴盞追金主完顏守緒，逼蔡，檄珙戍鄂，討金唐、鄧行省武仙。仙時與武天錫及鄧守移剌瑗相掎角，為金盡力，欲迎守緒入蜀，犯光化，鋒剽甚。天錫者，鄧之農夫，乘亂聚眾二十萬為邊患。珙逼其壘，一鼓拔之，壯士張子良斬天錫首以獻。是役獲首五千級，俘其將士四百餘人，戶十二萬二十有奇，乃授江陵府副都統制，賜金帶。

制置司檄珙問邊事，珙曰：「金人若向呂堰，則八千人不為少，然須木查、騰雲、呂堰等砦受節制乃可濟。」已而劉全、雷去危兩部與金人戰於夏家橋，小捷。有頃，金人犯呂堰，珙喜曰：「吾計得矣。」亟命諸軍追擊呂堰，進逼大河，退逼山險，砦軍四合，金人棄輜重走，獲甲士五十有二，斬首三千，馬牛橐駝以萬計，歸其民三萬二千有奇。瑗遣其部曲馬天章奉書請降，得縣五，鎮二十二，官吏一百九十三，馬軍千五百，步軍萬四千，戶三萬五千三百，口十二萬五千五百五十三。珙入城，瑗伏階下請死，珙為之易衣冠，以賓禮見。

初，仙屯順陽，為宋軍所撓，退屯馬蹬。金順陽令李英以縣降，申州安撫張林以州降，珙言：「歸附之人，宜因其鄉土而使之耕，因其人民而立之長，少壯籍為軍，俾自耕自守，才能者分以土地，任以職使，各招其徒以殺其勢」制置司是之。七月己酉，仙愛將劉儀領壯士二百降，珙問仙虛實，儀陳：「仙所據九砦，其大砦石穴山，以馬蹬、沙窩、岵山三砦蔽其前；三砦不破，石穴未易圖也。若先破離金砦，則王子山砦亦破，岵山、沙窩孤立，三帥成禽矣。」珙翼日遣兵向離金，廬秀執黑旗帥眾入砦，金人不疑為宋軍，乃分據巷道，大呼縱火，掩殺幾盡。是夜，壯士楊青等搗王子山砦，護帳軍酣寢，王建入帳中，斬金將首囊佩之，平明視之，金小元帥也。

丙辰，出師馬蹬，遣樊文彬攻其前門，成明等邀截西路，一軍圍訖石烈，一軍圍小總帥砦，火燭天，殺僇山積，餘逸去者復為成明伏軍所得，壯士老少萬二千三百來歸。師還，至沙窩西，與金人遇，大捷。是日，三戰三克。未幾，丁順等又破默候里砦。珙召儀曰：「此砦既破，板橋、石穴必震，汝能為我招之乎？」儀曰：「晉德與花腿王顯、金鎮撫安威故舊，招之必來。」乃遣德行，儀又請選婦人三百偽逃歸，懷招軍榜以向，珙從之。威見德，敘情好甚歡，介德往見顯，顯即日以書乞降。德復請珙遣劉儀候之。顯軍約五千，猶未解甲，珙令作栲栳陣；入陣，周視良久，乃去，如素所撫循；饗以牛酒，皆醉飽歌舞。珙料武仙將上岵山絕頂窺伺，令樊文彬詰旦奪岵山，駐軍其下，前當設伏，後遮歸路。已而仙眾果登山，及半，文彬麾旗，伏兵四起，仙眾失措，枕藉崖谷，山為之赬，殺其將兀沙惹，擒七百三十人，棄鎧甲如山。薄暮，珙進軍至小水河，儀還，具言仙不欲降，謀往商州依險以守，然老稚不願北去，珙曰：「進兵不可緩。」夜漏十刻，召文彬等受方略，明日攻石穴九砦。丙辰，蓐食啟行，晨至石穴。時積雨未霽，文彬患之，珙曰：「此雪夜擒吳元濟之時也。」策馬直至石穴，分兵進攻，而以文彬往來給事。自寅至巳力戰，九砦一時俱破，武仙走，追及於占魚砦，仙望見，易服而遁。復戰於銀葫蘆山，軍又敗，仙與五六騎奔。追之，隱不見，降其眾七萬人，獲甲兵無算。還軍襄陽，轉修武郎、鄂州江陵府副都統制。

大元兵遣宣撫王楫約共攻蔡，制置使謀於珙，珙請以二萬人行，因命珙盡護諸將。金兵二萬騎繇真陽橫山南來，珙鼓行而前，金人戰敗，卻走，追至高黃陂，斬首千二百級。

倴盞遣兔花忒、沒荷過出、阿悉三人來迓，珙與射獵，割鮮而飲，馳入其帳。倴盞喜，約為兄弟，酌馬湩飲之。金兵萬人自東門出戰，珙遮其歸路，掩入汝河，擒其偏裨八十有七人。得蔡降人，言城中饑，珙曰：「已窘矣，當盡死而守，以防突圍。」珙與倴盞約，南北軍毋相犯。決堰水，布虎落。倴盞遣萬戶張柔帥精兵五千人入城，金人鉤二卒以往，柔中流矢如蝟，珙麾先鋒救之，挾柔以出。撥發官宋榮不肅，將斬之，眾下馬羅拜以請，猶杖之。黎明，珙進逼石橋，鉤致生俘郭山，戰少卻。金人突至，珙躍馬入陣，斬山以徇，軍氣復張，殊死戰，進逼柴潭立柵，俘金人百有二，斬首三百餘級。翼日，命諸將奪柴潭樓。金人爭樓，諸軍魚貫而上。金人又飾美婦人以相蠱，麾下張禧等殺之，遂拔柴潭樓，俘其將士五百三十有七人。蔡人恃潭為固，外即汝河，潭高於河五六丈，城上金字號樓伏巨弩，相傳下有龍，人不敢近，將士疑畏。珙召麾下飲，再行，曰：「柴潭非天造地設，樓伏弩能及遠而不可射近，彼所恃此水耳，決而注之，涸可立待。」皆曰：「堤堅未易鑿。」珙曰：「所謂堅者，止築兩堤首耳，鑿其兩翼可也。」潭果決，實以薪葦，遂濟師攻城，擒其兩將斬之，獲其殿前右副點檢溫端，磔之城下，進逼土門。金人驅其老稚熬為油，號「人油砲」，人不堪其楚，珙遣道士說止之。

端平元年正月辛丑，黑氣壓城上，日無光，降者言：「城中絕糧已三月，鞍靴敗鼓皆糜煮，且聽以老弱互食，諸軍日以人畜骨和芹泥食之，又往往斬敗軍全隊，拘其肉以食，故欲降者眾。」珙下令諸軍銜枚，分運雲梯布城下。己酉，珙帥師向南門，至金字樓，列雲梯，令諸將聞鼓則進，馬義先登。趙榮繼之，萬眾競登，大戰城上，降其丞相烏古論栲栳，殺其元帥兀林達及偏裨二百人。門西開，招倴盞入，江海執其參政張天綱以歸。珙問守緒所在，天綱曰：「城危時即取寶玉置小室，環以草，號泣自經，曰『死便火我』，煙焰未絕。」珙與倴盞分守緒骨，得金謚寶、玉帶、金銀印牌有差。還軍襄陽，特授武功郎、主管侍衛馬軍行司公事。擢建康府都統制兼權侍衛馬軍行司職事。

太常寺簿朱楊祖、看班祗候林拓朝八陵，諜云大元兵傳宋來爭河南府，哨已及盟津，陜府、潼關、河南皆增屯設伏，又聞淮閫刻日進師，眾畏不前。珙曰：「淮東之師，由淮、泗溯汴，非旬餘不達，吾選精騎疾馳，不十日可竣事；逮師至東京，吾已歸矣。」於是晝夜兼行，與二使至陵下，奉宣御表，成禮而歸。制置司奏留珙襄陽兼鎮北軍都統制。鎮北軍者，珙所招中原精銳百戰之士萬五千餘人，分屯漅北、樊城、新野、唐、鄧間。俄令赴樞密院稟議，授帶御器械。二年，授主管侍衛馬軍司公事，時暫黃州駐札，朝辭，上曰：「卿名將之子，忠勤體國，破蔡滅金，功績昭著。」珙對曰：「此宗社威靈，陛下聖德，與三軍將士之勞，臣何力之有？」帝問恢復，對曰：「願陛下寬民力，蓄人材，以俟機會。」帝問和議，對曰：「臣介胄之士，當言戰，不當言和。」賜齎甚厚。兼知光州，又兼知黃州。

三年，珙至黃，增埤浚隍，搜訪軍實，邊民來歸者日以千數，為屋三萬間居之，厚加賑貸。又慮兵民雜處，因高阜為齊安、鎮淮二砦，以居諸軍。創章家山、毋家山兩堡為先鋒、虎翼、飛虎營。兼主管管內安撫司公事，節制黃蘄光、信陽四郡軍馬。

大元兵攻蘄州，珙遣兵解其圍；又攻襄陽，隨守張龜壽、荊門守朱楊祖、郢守喬士安皆委郡去，復州施子仁死之，江陵危急。詔沿江、淮西遣援，眾謂無逾珙者，乃先遣張順渡江，珙以全師繼之。大元兵分兩路：一攻復州，一在枝江監利縣編筏窺江。珙變易旌旗服色，循環往來，夜則列炬照江，數十里相接。又遣外弟趙武等共戰，躬往節度，破砦二十有四，還民二萬。嘉熙元年，封隨縣男，擢高州刺史，忠州團練使兼知江陵府、京西湖北安撫副使。未幾，授鄂州諸軍都統制。

大元大將忒沒ＯＡ入漢陽境，大將口溫不花入淮甸，蘄守張可大、舒州李士達委郡去，光守董堯臣以州降。合三郡人馬糧械攻黃守王鑒，江帥萬文勝戰不利。珙入城，軍民喜曰：「吾父來矣。」駐帳城樓，指畫戰守，卒全其城，斬逗留者四十有九人以徇。御筆以戰功賞將士，特賜珙金碗，珙益以白金五十兩賜之諸將。將士彌月苦戰，病傷者相屬，珙遣醫視療，士皆感泣。

二年春，授寧遠軍承宣使、帶御器械、鄂州江陵府諸軍都統制。珙以三軍賞典未頒，表辭。詔曰：「有功不賞，人謂朕何？三軍勛勞，趣其來上。封爵之序，自將帥始，卿奚辭焉？」未幾，授樞密副都承旨、京西湖北路安撫制置副使兼督視行府參謀官。未幾，升制置使兼知嶽州。乃檄江陵節制司搗襄、郢，於是張俊復郢州，賀順復荊門軍。十二月壬子，劉全戰於塚頭，戰於樊城，戰於郎神山，屢以捷聞。三年春正月，曹文鏞復信陽軍，劉全復樊城，遂復襄陽。授樞密都承旨、制置使兼知鄂州。全遣譚深復光化軍，息、蔡降，珙命以兵逆之，得壯士百餘，籍為忠衛軍。

初，詔珙收復京、襄，珙謂郢然後可以通饋餉得荊門然後可以出奇兵，由是指授方略，發兵深入，所至以捷聞。珙奏略曰：「取襄不難而守為難，非將士不勇也，非車馬器械不精也，實在乎事力之不給爾。襄、樊為朝遷根本，今百戰而得之，當加經理，如護元氣，非甲兵十萬，不足分守。與其抽兵於敵來之後，孰若保此全勝？上兵伐謀，此不爭之爭也。」乃置先鋒軍，以襄、郢歸順人隸焉。

庚寅，諜報大元兵欲大舉臨江，珙策必道施、黔以透湖湘，請粟十萬石以給軍餉，以二千人屯峽州，千人屯歸州。忠衛舊將晉德自光化來歸，珙獎用之。珙弟瑛以精兵五千駐松滋為夔聲援，遣於德興增兵守歸州隘口萬戶谷。大元兵自隨窺江，珙密遣劉全拒敵，遣伍思智以千人屯施州。大元大將塔海並禿雪帥師入蜀，號八十萬，珙增置營砦，分布戰艦，遣張舉提兵間道抵均州防遏。大元兵度萬州湖灘，施、夔震動，珙兄璟時為湖北安撫副使、知峽州，急以書謀備御。珙請於督府，帥師西上。璟調金鐸一軍迎拒于歸州大𤦩砦。劉義捷於巴東縣之清平村。珙弟璋選精兵二千駐澧州防施、黔路。四年，進封子。

珙條上流備御宜為藩籬三層：乞創制副司及移關外都統一軍於夔，任涪南以下江面之責，為第一層；備鼎、澧為第二層；備辰、沅、靖、桂為第三層。峽州、松滋須各屯萬人，舟師隸焉，歸州屯三千人，鼎、澧、辰、沅、靖各五千人，郴、桂各千人，如是則江西可保。又遣楊鼎、張謙往辰、沅、靖三州，同守倅曉諭熟蠻，講求思、播、施、黔支徑，以圖來上。

會諜知大元兵於襄樊隨、信陽招集軍民布種，積船材於鄧之順陽，乃遣張漢英出隨，任義出信陽，焦進出襄，分路撓其勢。遣王堅潛兵燒所積船材，又度師必因糧於蔡，遣張德、劉整分兵入蔡，火其積聚。制拜寧武軍節度使、四川宣撫使兼知夔州。招集麻城縣、巴河、安樂磯、管公店淮民三百五十有九人，皆沿邊經戰之士，號「寧武軍」，令璋領之。進封漢東郡侯兼京湖安撫制置使。

回鶻愛里八都魯帥壯士百餘、老稚百一十五人、馬二百六十匹來降，創「飛鶻軍」，改愛里名艾忠孝，充總轄，乞補以官。四川制置使陳隆之與副使彭大雅不協，交章於朝。珙曰：「國事如此，合智並謀，猶懼弗克，而兩司方勇於私鬥，豈不愧廉、藺之風乎。」馳書責之，隆之、大雅得書大慚。

厘蜀政之弊，為條班諸郡縣，曰差除計蜀，曰功賞不明，曰減克軍糧，曰官吏貪黷，曰上下欺罔。又曰：「不擇險要立砦柵，則難責兵以衛民；不集流離安耕種，則難責民以養兵。」乃立賞罰以課殿最，俾諸司奉行之。黎守閻師古言大理國請道黎、雅入貢，珙報大理自通邕、廣，不宜取道川蜀，卻之。兼夔路制置大使兼屯田大使。軍無宿儲，珙大興屯田，調夫築堰，募農給種，首秭歸，尾漢口，為屯二十，為莊百七十，為頃十八萬八千二百八十，上屯田始末與所減券食之數，降詔獎諭。靖州徭林賽良為亂，遣王瑀平之。

淳祐二年，珙以京、襄死節死事之臣請於朝，建祠岳陽，歲時致祭，有旨賜名閔忠廟。淮東受兵，樞密俾珙應援，遣李得帥精兵四千赴之，珙子之經監軍。諜知京兆府也可那延以騎兵三千經商州取鶻嶺關，出房州竹山，遣王令屯江陵，尋進屯郢州，劉全屯沙市，焦進提千人自江陵、荊門出襄。檄劉全齎十日糧，取道南漳入襄，與諸軍合。

大元兵至三川，珙下令應出戍主兵官，不許失棄寸土。權開州梁棟乏糧，請還司，珙曰：「是棄城也。」棟至夔州，使高達斬其首以徇。由是諸將稟令惟謹。大元兵至瀘，珙命重慶分司發兵應援，遣張祥屯涪州。拜檢校少保，進封漢東郡公。珙言：「沅之險不如辰，靖之險不如沅，三州皆當措置而靖尤急。今三州粒米寸兵無所從出，出京湖之憂一。江防上自秭歸，下至壽昌，亙二千里，自公安至峽州灘磧凡十餘處，隆冬水涸，節節當防，兵諱備多，此京湖之憂二。今尺籍數虧，既守灘磧，又守關隘，此京湖之憂三。陸抗有言：『荊州國之藩表，如其有虞，非但失一郡，當傾國爭之。若非增兵八萬並力備御，雖韓、白復生，無所展巧。』今日事勢大略相似，利害至重。」余玠宣諭四川，道過珙，珙以重慶積粟少，餉屯田米十萬石，遣晉德帥師六千援蜀，之經為策應司都統制。四年，兼知江陵府。珙謂其佐曰：「政府未之思耳，彼若以兵綴我，上下流急，將若之何？珙往則彼搗吾虛，不往則誰實捍患。」識者是之。

詔京湖調兵五千戍安豐，援壽春。珙遣劉全將以往。繼有命分兵三千備齊安，珙言：「黃州與壽昌三江口隔一水耳，須兵即度，何必預遣？先一日則有一日之費，無益有損，萬一上游有警，我軍已疲，非計之得也。」不從。五年，御筆以職事修舉，轉行兩官，許令回授。珙至江陵，登城嘆曰：「江陵所恃三海，不知沮洳有變為桑田者，敵一鳴鞭，即至城外。蓋自城以東，古嶺先鋒直至三水義，無所限隔。」乃脩復內隘十有一，別作十隘於外，有距城數十里者。沮、漳之水，舊自城西入江，因障而東之，俾繞城北入於漢，而三海遂通為一。隨其高下，為匱蓄洩，三百里間，渺然巨浸。土木之工百七十萬，民不知役，繪圖上之。

珙以身鎮江陵，而兄璟帥武昌，故事，無兄弟同處一路者，乞歸田，不允。詔以兵五千援淮，珙使張漢英帥之。樞密調兵五千赴廣西，珙移書執政曰：「大理至邕，數千里部落隔絕，今當擇人分布數郡，使之分治生夷，險要形勢，隨宜措置，創關屯兵，積糧聚芻於何地，聲勢既張，國威自振。計不出此而聞風調遣，空費錢糧，無補於事。」不聽。大元大將大納至江陵，遣楊全伏兵荊門以戰，珙先期諜知，達於樞密，檄兩淮為備，兩淮不知也，後果如所報。珙奏：「襄、蜀蕩析，士無所歸，蜀士聚於公安，襄士聚於郢渚。臣作公安、南陽兩書院，以沒入田廬隸之，使有所教養。」請帝題其榜賜焉。

初，珙招鎮北軍駐襄陽，李虎、王旻軍亂，鎮北亦潰，乃厚招之，降者不絕。行省範用吉密通降款，以所受告為質，珙白於朝，不從。珙嘆曰：「三十年收拾中原人，今志不克伸矣。」病遂革，乞休致，授檢校少師、寧武軍節度使致仕，終於江陵府治，時九月戊午也。是月朔，大星隕於境內，聲如雷。薨之夕，大風發屋折木。訃至，帝震悼輟朝，賻銀絹各千，特贈少師，三贈至太師，封吉國公，謚忠襄，廟曰威愛。

珙忠君體國之念，可貫金石。在軍中與參佐部曲論事，言人人異，珙徐以片語折衷，眾志皆愜。謁士游客，老校退卒，壹以恩意撫接。名位雖重，惟建鼓旗、臨將吏而色凜然，無敢涕唾者。退則焚香掃地，隱幾危坐，若蕭然事外。遠貨色，絕滋味。其學邃於《易》，六十四卦各系四句，名《警心易贊》。亦通佛學，自號「無庵居士」。
