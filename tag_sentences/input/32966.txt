令狐德棻，宜州華原人。父熙，隋鴻臚卿。其先乃燉煌右姓。德棻博貫文史。大業末，為藥城長，屬亂，不就官。淮安王神通據太平宮起兵，立總管府，署德棻府記室。高祖入關，引直大丞相府記室。武德初，為起居舍人，遷秘書丞。帝嘗問：「丈夫冠，婦人髻，比高大，何邪？」德棻對曰：「冠髻在首，君之象也。晉之將亡，君弱臣強，故江左士女，衣小而裳大。宋武帝受命，君德尊嚴，衣裳隨亦變改。此近事驗也。」帝然之。

方是時，大亂後，經藉亡散，秘書湮缺，德棻始請帝重購求天下遺書，置吏稱錄。不數年，圖典略備。又建言：「近代無正史，梁、陳、齊文籍猶可據，至周、隋事多脫損。今耳目尚相及，史有所馮；一易世，事皆汩暗，無所掇拾。陛下受禪於隋，隋承周，二祖功業多在周，今不論次，各為一王史，則先烈世庸不光明，後無傳焉。」帝謂然。於是詔中書令蕭瑀、給事中王敬業、著作郎殷聞禮主魏，中書令封德彞、舍人顏師古主隋，大理卿崔善為、中書舍人孔紹安、太子洗馬蕭德言主梁，太子詹事裴矩、吏部郎中祖孝孫，秘書丞魏徵主齊，秘書監竇璡、給事中歐陽詢、文學姚思廉主陳，侍中陳叔達、大史令庾儉及德棻主周。整振論譔，多歷年不能就，罷之。

貞觀三年，復詔撰定。議者以魏有魏收、魏澹二家，書為已詳，惟五家史當立。德棻更與秘書郎岑文本、殿中侍御史崔仁師次周史，中書舍人李百藥次齊史，著作郎姚思廉次梁、陳二史，秘書監魏征次隋史，左僕射房玄齡總監。脩撰之原，自德棻發之，書成，賜絹四百匹。遷禮部侍郎，兼修國史。累進爵彭城縣子。轉太子右庶子。太子承乾廢，坐除名為民。召拜雅州刺史，又坐事免。會修晉家史，房玄齡奏起之。預柬凡十有八人，德棻為先進，故類例多所諏定。除秘書少監。

永徽初，復為禮部侍郎、弘文館學士，監修國史，遷太常卿。高宗嘗召宰相及弘文學士坐中華殿，問：「何脩而王？若而霸？又當孰先？」德棻曰：「王任德，霸任刑。夏、殷、周純用德而王，秦專刑而霸，至漢雜用之，魏、晉以降，王霸兩失。若用之，王為先，而莫難焉。」帝曰：「今茲何為而要？」對曰：「古者為政，清心簡事為本。今天下無虞，年穀豐衍，惟薄賦斂、省征役為要。」又問禹、湯、桀、紂所以興亡，對曰：「《傳》稱：『禹、湯罪己，其興也勃焉；桀、紂罪人，其亡也忽焉。』然二主惑嬖色，戮諫者，造砲烙之刑，此所以亡也。」帝悅，厚賜以答其言。遷國子祭酒、崇賢館學士，爵為公。以金紫光祿大夫致仕。卒，年八十四，謚曰憲。

時又有鄧世隆、顧胤、李延壽、李仁實皆以史學稱當世。