王彥，字子才，上黨人。性豪縱，喜讀韜略。父奇之，使詣京師，隸弓馬子弟所。徽宗臨軒閱試，補下班祗應，為清河尉。從涇原路經略使种師道兩入夏國，有戰功。

金人攻汴京，彥慨然棄家赴闕，求自試討賊。時張所為河北招撫使，異其才，擢為都統制。使率裨將張翼、白安民、岳飛等十一將，部七千人渡河，與金人戰。敗之，復衛州新鄉縣，傳檄諸郡。

金人以為大軍至，率數萬眾薄彥壘，圍之數匝。彥以眾寡不敵，潰圍出。諸將散歸，彥獨保共城西山，遣腹心結兩河豪傑，圖再舉。金人購求彥急，彥慮變，夜寢屢遷。其部曲覺之，相率刺面，作「赤心報國，誓殺金賊」八字，以示無他意。彥益感勵，撫愛士卒，與同甘苦。未幾，兩河響應，忠義民兵首領傅選、孟德、劉澤、焦文通等皆附之，眾十餘萬，綿亙數百里，皆受彥約束。金人患之，召其首領，俾以大兵破彥壘。首領跪而泣曰：「王都統砦堅如鐵石，未易圖也。」金人乃間遣勁騎撓彥糧道，彥勒兵待之，斬獲甚眾。益治兵，刻日大舉，告期於東京留守宗澤。

澤召彥會議，乃將兵萬餘渡河，金人以重兵襲其後而不敢擊。既至汴京，澤大喜，令彥宿兵近甸，以衛根本。彥即以所部兵馬付留守司，量帶親兵趨行在。時已遣宇文虛中為祈請使議和。彥見黃潛善、汪伯彥，力陳兩河忠義延頸以望王師，願因人心，大舉北伐。言辭憤激，大忤時相意，遂降旨免對，以彥為武翼郎、閣門宣贊舍人，差充御營平寇統領。時範瓊為平寇前將軍，彥知瓊有逆節，稱疾不就，乞致仕，許之。

知樞密院事張浚宣撫川、陜，奏彥為前軍統制。浚與金酋婁宿相持於富平，欲大舉，初至漢中，會諸將議，彥獨以為不可，曰：「陜西兵將上下之情，皆未相通，若少不利，則五路俱失。不若且屯利、閬、興、洋，以固根本，敵入境，則檄五路兵來援，萬一不捷，未大失也。」浚幕府不然其言。彥即請為利路鈐轄，俄改金均房州安撫使、知金州。

時中原盜賊蜂起，加以饑饉，無所資食；惟蜀富饒，巨盜往往窺覬。桑仲既陷淮安、襄陽，乘勢西向，均、房失守，直搗金州白土關，眾號三十萬。仲，彥舊部曲也，以申櫝請於彥曰：「仲於公無敢犯，願假道入蜀就食耳。」彥乃遣統領官門立為先鋒擊之。賊銳甚，立戰死。將士失色，或請避之。彥叱曰：「樞相張公方有事關陜，若仲越金而至梁、洋，則腹背受敵，大事去矣。敢言避者斬！」即勒兵趨長沙平，阻水據山，設伏以待。賊見官軍少，蟻附搏戰。彥執幟一麾，士殊死鬥，賊敗走。彥休士進擊，追奔至白磧，復房州。

紹興元年九月，權京西南路副總管李忠反，擾京西，遂攻金州諸關。賊眾皆河朔人，驍果善戰，彥與戰不利，關陷。彥退屯秦郊，令將士盡伏山谷間，焚秦郊積聚，偽若遁者。秦郊距郡城二十里，路坦夷，彥募敢死士易麾幟，設奇以待。閱再宿，賊至秦郊，官軍逆戰，大敗之，追襲至秦嶺，遂復乾祐縣以歸。忠走降劉豫。

初，桑仲既敗還襄陽，乃鳩集散亡陷鄧州，兇焰復熾。南攻德安，西據均陽，分眾三道：一攻住口關，一出馬郎嶺，一搗洵陽，前軍去金州不三十里。彥曰：「仲以我寡彼眾，故分三道以離吾勢，法當先破其堅，則脆者自走。」遣副將焦文通御住口，自以親兵營馬郎。相持一月，大戰六日，賊大敗，仲為其下所殺。又有王闢、董貴、祁守中阻兵窺蜀，勢雖不及桑仲，然小者猶不減數萬，彥悉討平之。

是冬，偽齊秦鳳經略使郭振以數千騎掠白石鎮，彥與關師古並兵御之，賊大敗，獲振，復秦州。張浚承制以彥節制商、虢、陜、華州軍馬。

三年正月，兀朮入侵，浚召彥與吳玠、劉子羽會於興元。撒離曷自上津疾馳，不一日至洵陽。統制官郭進死之，彥退保石泉縣。金人入金、均，彥趨西鄉。二月，金人攻饒風關，彥與吳玠御之，不能卻，關破，彥收餘兵奔達州。五月，彥遣兵至漢陰縣，與劉豫將周貴戰，大敗之，復金州。浚承制進彥保康軍承宣使兼宣撫司參議，彥不受。

五年四月，差知荊南府，充歸、峽、荊門公安軍安撫使。彥因荊南曠土措置屯田，自蜀買牛千七百頭，授官兵耕，營田八百五十頃，分給將士有差。六年二月，知襄陽府、京西南路安撫使，彥以岳飛嫌辭。浚奏彥為行營前護副軍都統制、督府參謀軍事。

六月，以八字軍萬人赴行在。至鎮江，聞母喪，上疏乞解官，不許。詔免喪服，趣入對，遂以為浙西、淮東沿海制置副使，以所部屯通州之料角。七年正月，彥因遣將捕亡者於解潛軍中，軍士交鬥於市，言者論其軍政不肅，貶秩二等。彥不自安，乞終餘服。二月，復洪州觀察使、知邵州。彥入辭，帝撫勞甚厚，曰：「以卿能牧民，故付卿便郡，行即召矣。」九年，卒於官，年五十。

彥稱名將，當建炎初，屢破大敵，威聲振河朔。時方撓於和議，遽召之還，又奪其兵柄而使之治郡，士議惜之。彥事親孝，居官廉，子弟有戰功，不與推賞。將死，召其弟侄，以家財均給之。
