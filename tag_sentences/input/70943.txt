馬玉昆，字景山，安徽蒙城人。以武童從宋慶攻捻，積功至都司，賜號振勇巴圖魯。任柱等困慶登州，玉昆銳身馳救，圍立解，繇是以驍果名。捻平，擢總兵。剿秦、隴回，數獲勝，更勇號曰博奇。既克肅州，賜頭品服。嗣從金順出嘉峪關，連下烏魯木齊、昌吉、瑪納斯，擒其渠黑瞎子。天山南北告寧，賞黃馬褂，予世職。玉昆居西域先後十餘年，收復名城以十數，暇輒使部下屯墾闢地利。李鴻章疏薦將才，謂可繼宋慶。光緒間，調赴直隸。

二十年，補授山西太原鎮。會日朝構釁，玉昆統毅軍赴援，次平壤，壁南門外大同江。日軍來攻，玉昆守東岸，血戰久，援至，敵敗去。已而玄武門失，葉志超令其速撤軍，乃歸平壤。日軍占蓋平，諸將皆退營口。玉昆從慶頓太平山，日軍猛攻之，玉昆戰最力，擊退其眾。無何，日軍大集，慶陷重圍，墜馬負創，玉昆抉圍入，翼之出，傷亡殊多。轉戰田莊臺、感王寨，以千餘人抗強敵，屹然自全。

二十五年，擢浙江提督。明年，調還直隸。適拳匪肇亂，聯軍入寇，玉昆統武衛左軍御之。初戰天津，繼戰北倉，相持月餘，卒以無援退。車駕西幸，命隨扈。又明年，還京，加太子少保。二十八年，朝陽土寇竊發，玉昆倍道應赴，破其卡，生擒首惡鄧萊峰誅之。三十四年，病卒，贈太子太保，予二等輕車都尉，謚忠武。
