徐有壬，字鈞卿，順天宛平人，原籍浙江烏程。道光九年進士，授戶部主事，洊升郎中。出為四川成綿龍道，署按察使。治啯匪，擒其魁，餘黨解散。遷廣東鹽運使，署按察使，清遠土匪戕官，馳剿平之。遷四川按察使。文宗即位，下詔求言，司道率引嫌，罕所陳奏。有壬獨密疏，論事切直。遷雲南布政使，調湖南。咸豐五年，以母憂回原籍。浙江巡撫何桂清奏起有壬治團防。粵匪由寧國窺湖州，有壬扼長興，設伏敗之，賊去。八年，服闋，命筦江蘇糧臺，擢江蘇巡撫。槍船匪首程鵬士擾嘉興、湖州，地方官不能制，潛至蘇州，偵獲之，置諸法。

有壬之起，由何桂清所薦。及同官江蘇，無所阿附。十年春，粵匪復犯湖州。有壬咨商桂清，遣游擊曾秉忠率舟師往援。水陸夾擊，賊被創退。尋復出東壩、溧陽，間道徑趨杭州。急請調提督張玉良馳援，杭州甫陷旋復。桂清奏捷，惟言藩司王有齡功，得擾擢，有壬僅予議敘。未幾，和春等師潰，退守丹陽，有壬急運糧械濟之，而張國樑、和春先後戰歿，何桂清棄常州不守。四月，賊遂長驅犯蘇州。有壬移檄責讓，桂清抗疏劾之。張玉良自請助守城，令屯葑門外，忽夜遁。明日，有壬巡城，廣勇通賊，開門納賊。短兵巷戰，賊矛刺有壬冠，抗聲罵賊，遇害。子震翼與妾、女同死。詔優恤，予騎都尉世職，謚莊愍，蘇州建專祠。

有壬幼時嘗覽族譜，得遠祖應鑣闔門殉節事，慨然曰：「吾他日當如此！」至是果驗。八歲解勾股術，父死，依叔父於京師，師事姚學塽。學必求有用，尤精歷算，著有務民義齋算學行世。
