李昪，字正倫，徐州人也。世本微賤，父榮，遇唐末之亂，不知其所終。昪少孤，流寓濠、泗間，楊行密攻濠州，得之，奇其狀貌，養以為子。而楊氏諸子不能容，行密以乞徐溫，乃冒姓徐氏，名知誥。及壯，身長七尺，廣顙隆準。為人溫厚有謀。為吳樓船軍使，以舟兵屯金陵。柴再用攻宣州，用其兵殺李遇，昪以功拜昇州刺史。時江淮初定，州、縣吏多武夫，務賦斂為戰守，昪獨好學，接禮儒者，能自勵為勤儉，以寬仁為政，民稍譽之。徐溫鎮潤州，以昇、池等六州為屬，溫聞昪理昇州有善政，往視之，見其府庫充實，城壁修整，乃徙治之，而遷昪潤州刺史。

昪初不欲往，屢求宣州，溫不與。既而徐知訓為朱瑾所殺，溫居金陵，未及聞。昪居潤州，近廣陵，得先聞，即日以州兵渡江定亂，遂得政。

昪事徐溫甚孝謹，溫嘗罵其諸子不如昪，諸子頗不能容，而知訓尤甚，嘗召昪飲酒，伏劍士欲害之，行酒吏刁彥能覺之，酒至昪，以手爪掐之，昪悟起走，乃免。

後昪自潤州入覲，知訓與飲於山光寺，又欲害之，徐知諫以其謀告昪，昪起遁去。

知訓以劍授刁彥能，使追殺之，及於中途而還，紿以不及，由是得免。後昪貴，以彥能為撫州節度使。

知訓之用事也，嘗凌弱楊氏而驕侮諸將，遂以見殺。及昪秉政，欲收人心，乃寬刑法、推恩信，起延賓亭以待四方之士，引宋齊丘、駱知祥、王令謀等為謀客，士有羈旅於吳者，皆齒用之。嘗陰使人察視民間有婚喪匱乏者，往往賙給之。盛暑未嘗張蓋、操扇，左右進蓋，必卻之，曰：「士眾尚多暴露，我何用此？」以故溫雖遙秉大政，而吳人頗已歸昪。

武義元年，拜左僕射，參知政事。溫行軍司馬徐玠數勸溫以己子代昪，溫遣子知詢入廣陵，謀代昪秉政。會溫病卒，知詢奔還金陵，玠反為昪謀，誣知詢以罪，斬其客將周廷望，以知詢為右統軍。楊溥僭號，拜昪太尉、中書令。大和三年，出鎮金陵，如溫之制，留其子景通為司徒同平章事，以王令謀、宋齊丘為左、右僕射同平章事。四年，封昪東海郡王。

昪照鑒見白須，顧其吏周宗歎曰：「功業已就，而吾老矣，奈何？」宗知其意，馳詣廣陵見宋齊丘，謀禪代。齊丘以為未可，請斬宗以謝吳人，昪黜宗為池州刺史。

吳臨江王濛者，怨徐氏捨己而立溥，心嘗不平，及昪將謀篡國，先廢濛為歷陽公，使吏以兵守之。濛殺守者，奔廬州節度使周本。本，吳舊將也，聞濛至，欲納之，為其子祚所止。本曰：「此吾故主家郎君也，何忍拒之！」遽自出迎，祚閉門遮本不得出，縛濛送金陵，見殺。

五年，昪封齊王。已而閩、越諸國皆遣使勸進，昪謂人望已歸。天祚三年，建齊國，置宗廟社稷，以宋齊丘、徐玠為左、右丞相。十月，溥遣攝太尉楊璘傳位於昪，國號齊，改元升元。昪以冊尊溥曰：「受禪老臣知誥，謹上冊皇帝為高尚思玄弘古讓皇帝。」追尊徐溫為忠武皇帝，封子景為吳王，封徐氏子知證江王，知諤饒王。周本與諸將至金陵勸進，歸而歎曰：「吾不誅篡國者以報楊氏，今老矣，豈能事二姓乎！」憤惋而死。

二年四月，遷楊溥於潤州丹陽宮。以王輿為浙西節度使、馬思讓為丹陽宮使，以嚴兵守之。

徐氏諸子請昪復姓，昪謙抑不敢忘徐氏恩，下其議百官，百官皆請，然後復姓李氏，改名曰昪。自言唐憲宗子建王恪生超，超生志，為徐州判司；志生榮。乃自以為建王四世孫，改國號曰唐。立唐高祖、太宗廟，追尊四代祖恪為孝靜皇帝，廟號定宗；曾祖超為孝平皇帝，廟號成宗；祖志孝安皇帝，廟號惠宗；考榮孝德皇帝，廟號慶宗。奉徐溫為義父，徐氏子孫皆封王、公，女封郡、縣主。以門下侍郎張居詠、中書侍郎李建勳、右僕射張延翰同平章事。十一月，以步騎八萬講武於銅橋。

楊溥卒於丹陽宮。溥子璉為吳太子時，昪以女妻之，及昪篡國，封其女永興公主。女聞人呼公主，則嗚咽流涕而辭，宮中皆憐之。溥卒，以璉為康化軍節度使，已而以疾卒。

三年四月，昪郊祀昊天上帝於圓丘，禮畢，群臣請上尊號。昪曰：「尊號非古也。」不許。州、縣言民孝悌五代同居者七家，皆表門閭，復其徭役；其尤盛者江州陳氏，宗族七百口，每食設廣席，長幼以次坐而共食，有畜犬百餘，共一牢食，一犬不至，諸犬為之不食。

四年六月，晉安州節度使李金全叛，送款於昪，昪遣鄂州屯營使李承裕迎之。

承裕與晉將馬全節、安審暉戰安陸南，三戰皆敗，承裕與裨將段處恭皆死，都監杜光鄴及其兵五百人被執，送於京師，高祖厚賜之，遣還。昪致書高祖，復送光鄴等，請以敗軍行法，高祖又遣之，昪以甲士臨淮拒之，乃止。

六年，吳越國火，焚其宮室、府庫，甲兵皆盡，群臣請乘其弊攻之，昪不許，遣使弔問，厚賙其乏。錢氏自吳時素為敵國，昪見天下亂久，常厭用兵，及將篡國，先與錢氏約和，歸其所執將士，錢氏亦歸吳敗將，遂通好不絕。

昪客馮延巳好論兵大言，嘗誚昪曰：「田舍翁安能成大事！」而昪志在守吳舊地而已，無復經營之略也，然吳人亦賴以休息。

七年，昪卒，年五十六，謚曰光文肅武孝高皇帝，廟號烈祖，陵曰永陵。子景立。
