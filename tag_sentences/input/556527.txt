耶律隆運，本姓韓，名德讓，西南面招討使匡嗣之子也。

統和十九年，賜名德昌；二十二年，賜姓耶律；二十八年，復賜名隆運。重厚有智略，明治體，喜建功立事。

侍景宗，以謹飭聞，加東頭承奉官，補樞密院通事，轉上京皇城使，遙授彰德軍節度使，代其父匡嗣為上京留守，權知京事，甚有聲。尋復代父守南京，進人榮之。宋兵取河東，侵燕，五院鞮詳穩奚底、統軍蕭討古等敗歸，宋兵圍城，招脅甚急，人懷二心。詔隆運登城，日夜守御。援軍至，圍解。及戰高梁河，宋兵敗走，隆運邀擊，又破之。以功拜遼興軍節度使，徵為南院樞密使。

景宗疾大漸，與耶律斜軫俱受顧命，立梁王為帝，皇后為皇太后，稱制，隆運總宿衛事，太后益寵任之。統和元年，加開府儀同三司，兼政事令。四年，宋遣曹彬、米信將十萬眾來侵，隆運從太后出師敗之，加守司空，封楚國公。師還，與北府宰相室昉共執國政。上言山西四州數被兵，加以歲饑，宜輕稅賦以來流民，從之。六年，太後觀擊鞠，胡里室突隆運墜馬，命立斬之。詔率師伐宋、圍沙堆，敵乘夜來襲，隆運嚴軍以待，敗走之，封楚王。九年，復言燕人挾奸，茍免賦役，貴族因為囊橐，可遣北院宣徽使趙智戒諭，從之。

十一年，丁母憂，詔強起之。明年，室昉致政，以隆運代為北府宰相，仍領樞密使，監修國史，賜興化功臣。十二年六月，奏三京諸鞫獄官吏，多因請托，曲加寬貸，或妄行搒掠，乞行禁止。上可其奏。又表請任賢去邪，太后喜曰：「進賢輔政，真大臣之職。」憂加賜齎，服闋，加守太保、兼政事令。

會北院樞密使耶律斜軫薨，隆運兼之。久之，拜大丞相，進王齊，總二樞府事。以南京、平州歲不登，奏免百姓農器錢，及請平諸郡商賈價，並從之。

二十二年，從太后南征，及河，許宋成而還。徙王晉，賜姓，出宮籍，隸橫帳季父房後，乃改賜今名，位親王上，賜田宅及陪葬地。

從伐高麗還，得末疾，帝與後臨視醫藥。薨，年七十一。

贈尚書令，謚文忠，官給葬具，建廟乾陵側。無子。清寧三年，以魏王貼不子耶魯為嗣。天祚立，以皇子敖盧翰繼之。弟德威，侄制心。
