奉錦次子克塽嗣為延平王。

克塽幼弱，事皆決於錫範。行人傅為霖謀合諸將從中起，事洩，錫範執而殺之，並及續順公沈瑞。詔用施瑯為水師提督，與啟聖規取臺灣。二十二年，國軒投書啟聖，復請稱臣入貢視琉球。上趣瑯進兵。時國軒以二萬人守澎湖。六月，瑯師乘南風發銅山，入八罩嶼，攻澎湖，擊沈錦師船二百，斬將吏三百七十有奇、兵萬餘。國軒以小舟自吼門走臺灣。七月吳啟爵持榜入臺灣諭軍民薙發？，克塽使請降，瑯疏聞。上降敕宣撫，克塽上降表，瑯遣侍。八月，瑯督兵至鹿耳門，水淺不得入，泊十有二日，潮驟長高丈餘，？舟平入。臺灣人咸驚，謂無異成功初至時也。克塽及國軒、錫範率諸將吏出降，詣京師，上授克塽公爵，隸漢軍正紅旗，國軒、錫範皆伯爵。諸明宗人依鄭氏者，寧靖王術桂自殺，魯王子及他宗室皆徙河南。上以國軒為天津總兵，召對慰勉。眷屬至，賜第京師。克塽請為成功子聰、錦子克舉等？官，上特許之。光緒初，德宗允船政大臣沈葆楨疏請，為成功立祠臺灣。
