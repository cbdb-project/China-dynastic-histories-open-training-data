行恭有勇，善騎射。大業末，與兄師利聚兵萬人保郿城，人多依之，群盜不敢窺境。後原州奴賊圍扶風，太守竇璡堅守。賊食盡無所掠，眾稍散歸行恭。行恭遣其酋說賊共迎高祖，乃自率五百人負糧持牛酒詣賊營。奴帥長揖，行恭手斬之，謂眾曰：「若皆豪桀也，何為事奴乎？使天下號曰奴賊。」眾皆伏，曰：「願改事公。」行恭乃率其眾，與師利迎謁秦王於渭北，拜光祿大夫。累從戰伐，功多，遷左一府驃騎，錫勞甚厚。隱太子誅，以功擢左衛將軍。貞觀中，坐與兄爭葬所生母，廢為民。從侯君集平高昌，封天水郡公，進右武候將軍。高宗立，遷大將軍、冀陜二州刺史，致仕。卒，年八十，贈荊州刺史，謚曰襄，陪葬昭陵。行恭所守嚴烈，僚吏畏之。數坐事免，太宗思其功，不逾時輒復官。初，從討王世充，戰邙山。太宗欲嘗賊虛實，與數十騎沖出陣後，多所殺傷，而限長堤，與諸騎相失，唯行恭從。賊騎追及，流矢著太宗馬，行恭回射之，發無虛鏃，賊不敢前。遂下拔箭，以己馬進太宗，步執長刀，大呼導之，斬數人，突陣而還。貞觀中，詔斫石為人馬，象拔箭狀，立昭陵闕前，以旌武功云。子神勣，見《酷吏傳》。