康有為，字廣廈，號更生，原名祖詒，廣東南海人。光緒二十一年進士，用工部主事。少從朱次琦游，博通經史，好公羊家言，言孔子改制，倡以孔子紀年，尊孔保教，先聚徒講學。入都上萬言書，議變法，給事中餘聯沅劾以惑世誣民，非聖無法，請焚所著書。中日議款，有為集各省公車上書，請拒和、遷都、變法，格不達。復獨上書，由都察院代遞，上覽而善之，命錄存備省覽。再請誓群臣以定國是，開制度局以議新制，別設法律等局以行新政，均下總署議。

二十四年，有為立保國會於京師，尚書李端棻，學士徐致靖、張百熙，給事中高燮曾等，先後疏薦有為才，至是始召對。有為極陳：「四夷交侵，覆亡無日，非維新變舊，不能自強。變法須統籌全局而行之，遍及用人行政。」上嘆曰：「奈掣肘何？」有為曰：「就皇上現有之權，行可變之事，扼要以圖，亦足救國。唯大臣守舊，當廣召小臣，破格擢用；並請下哀痛之詔，收拾人心。」上皆韙之。自辰入，至日昃始退，命在總理衙門章京上行走，特許專擢言事。旋召侍讀楊銳、中書林旭、主事劉光第、知府譚嗣同參預新政。有為連條議以進，於是詔定科舉新章，罷四書文，改試策論，立京師大學堂、譯書局，興農學，獎新書新器，改各省書院為學校，許士民上書言事，諭變法。裁詹事府、通政司，大理、光祿、太僕、鴻臚諸寺，及各省與總督同城之巡撫，河道總督，糧道、鹽道，並議開懋勤殿，定制度，改元易服，南巡遷都。未及行，以抑格言路，首違詔旨，盡奪禮部尚書、侍郎職。舊臣疑懼，群起指責有為，御史文悌復痛劾之。上先命有為督辦官報，復促出京。

上雖親政，遇事仍承太后意旨，久感外侮，思變法圖強，用有為言，三月維新，中外震仰。唯新進驟起，機事不密，遂致害成。時傳將以兵圍頤和園劫太后，人心惶惑。上朱諭銳等籌議調和，有「朕位且不能保」之語，語具銳傳。於是太后復垂簾，盡罷新政。以有為結黨營私，莠言亂政，褫職逮捕。有為先走免，逮其弟廣仁及楊銳等下獄，並處斬。復以有為大逆不道，構煽陰謀，頒朱諭宣示，並籍其家，懸賞購捕。有為已星夜出都航海南下，英國兵艦迎至吳淞。時傳上已幽廢，且被弒，有為草遺言，誓以身殉，將蹈海。英人告以訛傳，有為始脫走，亡命日本，流轉南洋，遍游歐、美各國。所至以尊皇保國相號召，設會辦報，集貲謀再舉，屢遇艱險不少阻。嘗結富有會，起事江漢，皆為官兵破獲，誅其黨。連詔大索，毀所著書，閱其報章者並罪之。初，太后議廢帝，稱病徵醫，久閉瀛臺，旦夕不測。有為聞之，首發其謀，清議爭阻，外人亦起責言，兩江總督劉坤一言「君臣之分已定，中外之口難防」，始罷廢立。拳匪起，以滅洋人、殺新黨為號，太后思用以立威，遂肇大亂，凡與有為往還者，輒以康黨得奇禍。

宣統三年，鄂變作，始開黨禁，戊戌政變獲咎者悉原之，於是有為出亡十餘年矣，始謀歸國。時民軍決行共和，廷議主立憲，而有為創虛君共和之議，以「中國帝制行已數千年，不可驟變，而大清得國最正，歷朝德澤淪浹人心，存帝號以統五族，弭亂息爭，莫順於此」。內閣總理大臣袁世凱徇民軍請，決改共和，遂下遜位之詔。有為知空言不足挽阻，思結握兵柄者以自重，頗游說當局，數年無所就。丁巳，張勛復闢，以有為為弼德院副院長。勛議行君主立憲，有為仍主虛君共和。事變，有為避美國使館，旋脫歸上海。

甲子，移宮事起，修改優待條件，有為馳電以爭，略曰：「優待條件，系大清皇帝與民國臨時政府議定，永久有效，由英使保證，並用正式公文通告各國，以昭大信，無異國際條約。今政府擅改條文，強令簽認，復敢挾兵搜宮，侵犯皇帝，侮逐後妃，抄沒寶器，不顧國信，倉卒要盟，則內而憲法，外而條約，皆可立廢，尚能立國乎？皇上天下為公，中外共仰，豈屑與爭，實為民國羞也！」明年，移蹕天津，有為來覲謁，以進德、修業、親賢、遠佞為言。丁卯，有為年七十，賜「壽」，手疏泣謝，歷敘恩遇及一生艱險狀，悲憤動人。時有為懷今感舊，傷痛已甚，哭笑無端。自知將不起，遂草遺書，病卒於青島。

有為天資瑰異，古今學術無所不通，堅於自信，每有創論，常開風氣之先。初言改制，次論大同，謂太平世必可坐致，終悟天人一體之理。述作甚多，其著者有孔子改制考、新學偽經考、春秋董氏學、春秋筆削大義微言考、大同書、物質救國論、電通，及康子內外篇，長興學舍、萬木草堂、天游廬講學記，各國游記，暨文詩集。
