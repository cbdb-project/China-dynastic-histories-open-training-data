特依順，他塔喇氏，滿洲正藍旗人，福州駐防。累遷協領。道光十三年，從平臺灣張丙亂，擢荊州副都統。歷騰越鎮總兵、密雲副都統、寧夏將軍。二十一年，予都統銜，授參贊大臣，督師廣東。尋命改赴浙江辦理軍務，駐守省城，署杭州將軍，遂實授。乍浦陷，坐革職留任。和議成，命籌辦浙江善後事宜。二十六年，調烏里雅蘇臺將軍。二十九年，卒。
