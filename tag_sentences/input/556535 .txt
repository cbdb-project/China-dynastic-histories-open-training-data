宗磐本名蒲魯虎。天輔五年，都統杲取中京，宗磐與斡魯、宗翰宗乾皆為之副。天會十年，為國論忽魯勃極烈。熙宗即位，為尚書令，封宋國王。未幾，拜太師，與宗乾、宗翰並領三省事。

熙宗優禮宗室，宗翰沒後，宗磐日益跋扈。嘗與宗乾爭論於上前，即上表求退。烏野奏曰：「陛下富於春秋，而大臣不協，恐非國家之福。」熙宗因為兩解。宗磐愈驕恣。其後於熙宗前持馬向宗乾，都點檢蕭仲恭呵止之。

既而左副元帥撻懶、東京留守宗雋入朝，宗磐陰相黨與，而宗雋遂為右丞相，用事。撻懶屬尊，功多，先薦劉豫，立為齊帝，至是唱議以河南、陜西與宋，使稱臣。熙宗命群臣議，宗室大臣言其不可。宗磐、宗雋助之，卒以與宋。其後宗磐、宗雋、撻懶謀作亂，宗乾、希尹發其事，熙宗下詔誅之。坐與宴飲者，皆貶削決責有差。赦其弟斛魯補等九人，並赦撻懶，出為行臺左丞相。

皇后生日，宰相諸王妃主命婦入賀。熙宗命去樂，曰：「宗磐等皆近屬，輒構逆謀，情不能樂也。」以黃金合及兩銀鼎獻明德宮太皇太后，並以金合、銀鼎賜宗乾、希尹焉。
