薛季宣，字士龍，永嘉人。起居舍人徽言之子也。徽言卒時，季宣始六歲，伯父敷文閣待制弼收鞠之。從弼宦游，及見渡江諸老，聞中興經理大略。喜從老校、退卒語，得岳、韓諸將兵間事甚悉。年十七，起從荊南帥闢書寫機宜文字，獲事袁溉。溉嘗從程頤學，盡以其學授之。季宣既得溉學，於古封建、井田、鄉遂、司馬法之制，靡不研究講畫，皆可行於時。

金兵之未至也，武昌令劉錡鎮鄂渚。季宣白錡，以武昌形勢直淮、蔡，而兵寡勢弱，宜早為備，錡不聽。及兵交，稍稍資季宣計畫。未幾，汪澈宣諭荊襄，而金兵趨江上，詔成閔還師入援。季宣又說澈以閔既得蔡，有破竹之勢，宜守便宜勿遣，而令其乘勝下潁昌，道陳、汝，趨汴都，金內顧且驚潰，可不戰而屈其兵矣。澈不聽。

時江、淮仕者聞金兵且至，皆預遣其奴而系馬於庭以待。季宣獨留家，與民期曰：「吾家即汝家，即有急，吾與汝偕死。」民亦自奮。縣多盜，季宣患之，會有伍民之令，乃行保伍法，五家為保，二保為甲，六甲為隊，因地形便合為總，不以鄉為限，總首、副總首領之。官族、士族、富族皆附保，蠲其身，俾輸財供總之小用。諸總必有圃以習射，禁蒱博雜戲，而許以武事角勝負，五日更至庭閱之，而賞其尤者；不幸死者予棺，復其家三年。鄉置樓，盜發，伐鼓舉烽，瞬息遍百里。縣治、白鹿磯、安樂口皆置戍。復請於宣諭司，得戰艦十，甲三百，羅落之。守計定，訖兵退，人心不搖。

樞密使王炎薦於朝，召為大理寺主簿，未至，為書謝炎曰：「主上天資英特，群臣無將順緝熙之具，幸得遭時，不能格心正始，以建中興之業，徒僥幸功利，誇言以眩俗，雖復中夏，猶無益也。為今之計，莫若以仁義紀綱為本。至於用兵，請俟十年之後可也。」

時江、湖大旱，流民北渡江，邊吏復奏淮北民多款塞者，宰相虞允文白遣季宣行淮西，收以實邊。季宣為表廢田，相原隰，復合肥三十六圩，立二十二莊於黃州故治東北，以戶授屋，以丁授田，頒牛及田器穀種各有差，廩其家，至秋乃止。凡為戶六百八十有五，分處合肥、黃州間，並邊歸正者振業之。季宣謂人曰：「吾非為今日利也。合肥之圩，邊有警，因以斷柵江，保巢湖。黃州地直蔡沖，諸莊輯則西道有屏蔽矣。」光州守宋端友招集北歸者止五戶，而雜舊戶為一百七十，奏以幸賞，季宣按得其實而劾之。時端友為環列附托難撼，季宣奏上，孝宗怒，屬大理治，端友以憂死。

季宣還，言於孝宗曰：「左右之人進言者，其情不可不察也。托正以行邪，偽直以售佞，薦退人物，曾非誦言，游揚中傷，乃自不意。一旦號令雖自中出，而其權已歸私門矣。故齊威之霸，不在阿、即墨之誅賞，而在毀譽者之刑。臣觀近政，非無阿、即墨之誅賞，奈何毀譽之人自若乎？」帝曰：「朕方圖之。」

季宣又進言曰：「日城淮郡，以臣所見，合肥板乾方立，中使督視，卒卒成之。臣行過郡，一夕風雨，墮樓五堵。歷陽南壁闕，而居巢庳陋如故，乃聞有靡錢鉅萬而成城四十餘丈者。陛下安取此！然外事無足道，咎根未除，臣所深憂。左右近侍，陰擠正士而陽稱道之，陛下儻因貌言而聽之，臣恐石顯、王鳳、鄭注之智中也。」又言：「近或以好名棄士大夫，夫好特為臣子學問之累。人主為社稷計，唯恐士不好名，誠人人好名畏義，何鄉不立？」帝稱善，恨得季宣晚，遂進兩官，除大理正。

自是，凡奏請論薦皆報可。以虞允文諱闕失，不樂之。居七日，出知湖州，會戶部以歷付場務，錙銖皆分隸經總制，諸郡束手無策，季宣言於朝曰：「自經總制立額，州縣鑿空以取贏，雖有奉法吏思寬弛而不得騁。若復額外征其強半，郡調度顧安所出？殆復巧取之民，民何以勝！」戶部譙責愈急，季宣爭之愈強，臺諫交疏助之，乃收前令。

改知常州，未上，卒，年四十。季宣於《詩》、《書》、《春秋》、《中庸》、《大學》、《論語》皆有訓義，藏於家。其雜著曰《浪語集》。
