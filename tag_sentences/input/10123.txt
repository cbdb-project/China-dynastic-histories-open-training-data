王履，字安道，崑山人。學醫於金華朱彥修，盡得其術。嘗謂張仲景《傷寒論》為諸家祖，後人不能出其範圍。且《素問》云「傷寒為病熱」，言常不言變，至仲景始分寒熱，然義猶未盡。乃備常與變，作《傷寒立法考》。又謂《陽明篇》無目痛，《少陰篇》言胸背滿不言痛，《太陰篇》無嗌乾，《厥陰篇》無囊縮，必有脫簡。乃取三百九十七法，去其重者二百三十八條，復增益之，仍為三百九十七法。極論內外傷經旨異同，併《中風》、《中暑辨》，名曰《溯洄集》，凡二十一篇。又著《百病鉤玄》二十卷，《醫韻統》一百卷，醫家宗之。履工詩文，兼善繪事。嘗遊華山絕頂，作圖四十幅，記四篇，詩一百五十首，為時所稱。

自滑壽以下五人，皆生於元，至明初始卒。
