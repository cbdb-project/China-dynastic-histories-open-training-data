蘇天爵，字伯修，真定人也。父志道，歷官嶺北行中書省左右司郎中，和林大饑，救荒有惠政，時稱能吏。天爵由國子學生公試，名在第一，釋褐，授從仕郎、大都路薊州判官。丁內外艱，服除，調功德使司照磨。泰定元年，改翰林國史院典籍官，升應奉翰林文字。至順元年，預修《武宗實錄》。二年，升修撰，擢江南行臺監察御史。

明年，慮囚於湖北。湖北地僻遠，民獠所雜居，天爵冒瘴毒，遍歷其地。囚有言冤狀者，天爵曰：「憲司歲兩至，不言何也？」皆曰：「前此慮囚者，應故事耳。今聞御史至，當受刑，故不得不言。」天爵為之太息。每事必究心，雖盛暑，猶夜篝燈，治文書無倦。沅陵民文甲無子，育其甥雷乙，後乃生兩子，而出乙，乙俟兩子行賣茶，即舟中取斧，並斫殺之，沈斧水中，而血漬其衣，跡故在。事覺，乙具服，部使者乃以三年之疑獄釋之。天爵曰：「此事二年半耳，且不殺人，何以衣污血？又何以知斧在水中？又其居去殺人處甚近，何謂疑獄？」遂復置於理。常德民盧甲、莫乙、汪丙同出傭，而甲誤墮水死，甲弟之為僧者，欲私甲妻不得，訴甲妻與乙通，而殺其夫。乙不能明，誣服擊之死，斷其首棄草間，尸與仗棄譚氏家溝中。吏往索，果得髑髏，然尸與仗皆無有，而譚誣證曾見一尸，水漂去。天爵曰：「尸與仗縱存，今已八年，未有不腐者。」召譚詰之，則甲未死時，目已瞽，其言曾見一尸水漂去，妄也。天爵語吏曰：「此乃疑獄，況不止三年。」俱釋之。其明於詳讞，大抵此類。

入為監察御史，道改奎章閣授經郎。元統元年，復拜監察御史，在官四閱月，章疏凡四十五上，自人君至於朝廷政令、稽古禮文、閭閻幽隱，其關乎大體、系乎得失者，知無不言。所劾者五人，所薦舉者百有九人。明年，預修《文宗實錄》，遷翰林待制，尋除中書右司都事，兼經筵參贊官。後至元二年，由刑部郎中改御史臺都事。三年，遷禮部侍郎。五年，出為淮東道肅政廉訪使，憲綱大振，一道肅然。入為樞密院判官。明年，改吏部尚書，拜陜西行臺治書侍御史，復為吏部尚書，升參議中書省事。是時，朝廷更立宰相，庶務多所弛張，而天子圖治之意甚切，天爵知無不言，言無顧忌，夙夜謀畫，須發盡白。

至正二年，拜湖廣行省參知政事，遷陜西行臺侍御史。四年，召為集賢侍講學士，兼國子祭酒。天爵自以起自諸生，進為師長，端己悉心，以範學者。明年，出為山東道肅政廉訪使，尋召還集賢，充京畿奉使宣撫。究民所疾苦，察吏之奸貪，其興除者七百八十有三事，其糾劾者九百四十有九人，都人有包、韓之譽，然以忤時相意，竟坐不稱職罷歸。七年，天子察其誣，乃復起為湖北道宣慰使、浙東道廉訪使，俱未行。拜江浙行省參知政事。江浙財賦，居天下十七，事務最煩劇，天爵條分目別，細巨不遺。九年，召為大都路都總管，以疾歸。俄復起為兩浙都轉運使，時鹽法弊甚，天爵拯治有方，所辦課為鈔八十萬錠，及期而足。十二年，妖寇自淮右蔓延及江東，詔仍江浙行省參知政事，總兵於饒、信，所克復者，一路六縣。其方略之密，節制之嚴，雖老帥宿將不能過之。然以憂深病積，遂卒於軍中。年五十九。

天爵為學，博而知要，長於紀載，嘗著《國朝名臣事略》十五卷、《文類》七十卷。其為文，長於序事，平易溫厚，成一家言，而詩尤得古法，有詩稿七卷、文稿二十卷。於是中原前輩，凋謝殆盡，天爵獨身任一代文獻之寄，討論講辯，雖老不倦。晚歲，復以釋經為己任。學者因其所居，稱之為滋溪先生。其他所著文，有《松章疏》五卷、《春風亭筆記》二卷；《遼金紀年》、《黃河原委》，未及脫稿云。
