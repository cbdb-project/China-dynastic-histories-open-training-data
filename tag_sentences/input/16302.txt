京鏜字仲遠，豫章人也。登紹興二十七年進士第。龔茂良帥江西，見之曰：「子廟廓器也。」及茂良參大政，遂薦鏜入朝。

孝宗詔侍從舉良縣令為臺官，給事中王希呂曰：「京鏜蚤登儒級，兩試令，有聲。陛下求執法官，鏜其人也。」上引見鏜，問政事得失。時上初統萬機，銳志恢復，群臣進說，多迎合天子意，以為大功可旦暮致。鏜獨言「天下事未有驟如意者，宜舒徐以圖之。」上善其言。鏜於是極論今日民貧兵驕，士氣頹靡，言甚切至。上說，擢為監察御史，累遷右司郎官。

金遣賀生辰使來，上居高宗喪，不欲引見，鏜為儐佐，以旨拒之。使者請少留闕下，鏜曰：「信使之來，以誕節也。誕節禮畢，欲留何名乎？」使行，上嘉其稱職。轉中書門下省檢正諸房公事。

金人遣使來吊，鏜為報謝使。金人故事，南使至汴京則賜宴。鏜請免宴，郊勞使康元弼等不從，鏜謂必不免宴，則請徹樂，遺之書曰：「鏜聞鄰喪者舂不相，里殯者不巷歌。今鏜銜命而來，繄北朝之惠吊，是荷是謝。北朝勤其遠而憫其勞，遣郊勞之使，蕆式宴之儀，德莫厚焉，外臣受賜，敢不重拜。若曰而必聽樂，是於聖經為悖理，於臣節為悖義，豈惟貽本朝之羞，亦豈昭北朝之懿哉？」相持甚久。鏜即館，相禮者趣就席，鏜曰：「若不徹樂，不敢即席。」金人迫之，鏜弗為動，徐曰：「吾頭可取，樂不可聞也。」乃帥其屬出館門，甲士露刃向鏜，鏜叱退之。金人知鏜不可奪，馳白其主，主嘆曰：「南朝直臣也。」特命免樂。自是恆去樂而後宴鏜。孝宗聞之喜，謂輔臣曰：「士大夫平居孰不以節義自許，有能臨危不變如鏜者乎？」

使還，入見，上勞之曰：「卿能執禮為國家增氣，朕將何以賞卿？」鏜頓首曰：「北人畏陛下威德，非畏臣也。正使臣死於北庭，亦臣子之常分耳，敢言賞乎！」故事，使還當增秩。右相周必大言於上曰：「增秩常典爾，京鏜奇節，今之毛遂也，惟陛下念之。」乃命鏜權工部侍郎。

四川闕帥，以鏜為安撫制置使兼知成都府。鏜到官，首罷徵斂，弛利以予民。瀘州卒殺太守，鏜擒而斬之，蜀以大治。召為刑部尚書。

寧宗即位，甚見尊禮，由政府累遷為左丞相。當是時，韓侂胄權勢震天下，其親幸者由禁從不一二歲至宰輔；而不附侂胄者，往往沉滯不偶。鏜既得位，一變其素守，於國事謾無所可否，但奉行侂胄風旨而已。又薦引劉德秀排擊善類，於是有偽學之禁。

後宦者王德謙除節度使，鏜乃請裂其麻，上曰：「除德謙一人而止可乎？」鏜曰：「此門不可啟。節鉞不已，必及三孤；三孤不已，必及三公。願陛下以真宗不予劉承規為法，以大觀、宣、政間童貫等冒節鉞為戒。」上於是謫德謙而黜詞臣吳宗旦，或曰，亦侂胄意也。

居無何，以年老請免相，薨，贈太保，謚文忠。後以監察御史倪千里言，改謚莊定。
