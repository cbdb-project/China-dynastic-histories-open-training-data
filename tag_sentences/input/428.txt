鄭文寶，字仲賢，右千牛衛大將軍彥華之子。彥華初事李煜，文寶以蔭授奉禮郎，掌煜子清源公仲寓書籍，遷校書郎。入宋，煜以環衛奉朝請，文寶欲一見，慮衛者難之，乃被蓑荷笠，以漁者見，陳聖主寬宥之意，宜謹節奉上，勿為他慮。煜忠之。後補廣文館生，深為李昉所知。

太平興國八年登進士第，除修武主簿。遷大理評事、知梓州錄事參軍事。州將表薦，轉光祿寺丞。留一歲，代歸。獻所著文，召試翰林，改著作佐郎、通判穎州。丁外艱，起知州事。召拜殿中丞，使川、陜均稅。次渝、涪，聞夔州廣武卒謀亂，乃乘舸泛江，一夕數百里，以計平之。授陜西轉運副使，許便宜從事。會歲歉，誘豪民出粟三萬斛，活饑民八萬六千口。既而李順亂西蜀，秦隴賊趙包聚徒數千，將趨劍閣以附之。文寶移書蜀郡，分兵討襲，獲其渠魁，餘黨殲焉。

文寶前後自環慶部糧越旱海入靈武者十二次，曉達蕃情，習其語。經由部落，每宿酋長帳中，其人或呼為父。遷太常博士。內侍方保吉出使陜右，頗恣橫，且言文寶與陳堯叟交游，為薦其弟堯佐。驛召令辨對，途中上書自明。太宗察其事，坐保吉罪，厚賜文寶而遣之，俄又召至闕下，文寶奏對辯捷，上深眷遇。俄加工部員外郎。時龍猛卒戍環慶，七年不得代，思歸，謀亂。文寶矯詔以庫金給將士，且自劾，請代償。詔蠲其所費。

先是，諸羌部落樹藝殊少，但用池鹽與邊民交易穀麥，會饋挽趨靈州，為繼遷所鈔。文寶建議以為「銀、夏之北，千里不毛，但以販青白鹽為命爾。請禁之，許商人販安邑、解縣兩池鹽於陜西以濟民食。官獲其利，而戎益困，繼遷可不戰而屈」。乃詔自陜以西有敢私市者，皆抵死，募告者差定其罪。行之數月，犯者益眾。戎人乏食，相率寇邊，屠小康堡。內屬萬餘帳亦叛。商人販兩池鹽少利，多取他徑出唐、鄧、襄、汝間邀善價，吏不能禁。關、隴民無鹽以食，境上騷擾。上知其事，遣知制誥錢若水馳傳視之，悉除其禁，召諸族撫諭之，乃定。

朝廷議城古威州，遣內侍馮從順訪於文寶，文寶言：

威州在清遠軍西北八十里，樂山之西。唐大中時，靈武朱叔明收長樂州，邠寧張君緒收六關，即其地也。故壘未圯，水甘土沃，有良木薪秸之利。約葫蘆、臨洮二河，壓明沙、蕭關兩戍，東控五原，北固峽口，足以襟帶西涼，咽喉靈武，城之便。

然環州至伯魚，伯魚抵青岡，青岡拒清遠皆兩舍，而清遠當群山之口，阨塞門之要，芻車野宿，行旅頓絕。威州隔城東隅，豎石盤互，不可浚池。城中舊乏井脈，又飛烏泉去城尚千餘步，一旦緣邊警急，賊引平夏勝兵三千，據清遠之沖，乘高守險，數百人守環州甜水穀、獨家原，傳箭野貍十族，脅從山中熟戶，黨項孰敢不從，又分千騎守磧北清遠軍之口，即自環至靈七百里之地，非國家所有，豈威州可御哉？請先建伯魚、青岡、清遠三城，為頓師歸重之地。

古人有言：「金城湯池，非粟不能守。」俟二年間，秦民息肩，臣請建營田積粟實邊之策，修五原故城，專三池鹽利，以金帛啖黨項酋豪子弟，使為朝廷用。不唯安朔方，制豎子，至於經營安西，綏復河湟，此其漸也。

詔從其議。

文寶至賀蘭山下，見唐室營田舊制，建議興復，可得粳稻萬餘斛，減歲運之費。清遠據積石嶺，在旱海中，去靈、環皆三四百里，素無水泉。文寶發民負水數百里外，留屯數千人，又募民以榆槐雜樹及貓狗鴉烏至者，厚給其直。地舄鹵，樹皆立枯。西民甚苦其役，而城之不能守，卒為山水所壞。又令寧、慶州為水磑，亦為山水漂去。

繼遷酋長有嵬囉嵬悉俄者，文寶以金帛誘之，與手書要約，留其長子為質，令陰圖繼遷，即遣去。謂之曰：「事成，朝廷授汝以刺史。」文寶又預漆木為函，以備馳獻繼遷之首。又發民曳石碑石詣清遠軍，將圖紀功。而嵬囉等盡以事告繼遷，繼遷上表請罪。上怒文寶，猶含容之。既而文寶復請禁鹽，邊民冒法抵罪者甚眾。太常博士席羲叟決獄陜西，廉知其事，以語中丞李昌齡，昌齡以聞。文寶又奏減解州鹽價，未滿歲，虧課二十萬貫，復為三司所發。乃命鹽鐵副使宋太初為都轉運使，代文寶還，下御史臺鞫問，具伏。下詔切責，貶藍山令。未幾，移枝江令。

真宗即位，徙京山。咸平中召還，授殿中丞，掌京南榷貨。時慶州發兵護芻糧詣靈州，文寶素知山川險易，上言必為繼遷所敗。未幾，果如其奏。轉運使陳緯沒於賊，繼遷進陷清遠軍。時文寶丁內艱，服未闋，即命相府召詢其策略。文寶因獻《河西隴右圖》，敘其地利本末，且言靈州不可棄。時方遣大將王超援靈武，即復文寶工部員外郎，為隨軍轉運使。至環州，或言靈州已陷，文寶乃易其服，引單騎，冒大雪，間道抵清遠故城，盡得其實，遂奏班師，就除本路轉運使，上疏請再葺清遠軍。都部署王漢忠言其好生事，遂徒河東轉運使。嘗上言管內廣銳兵萬餘，難得資糧，請徙置近南諸州，又欲令強壯戶市馬，備征役。宰相李沆等以為廣銳州兵，皆本州守城，置營必慮安土重遷，徙之即致紛擾。又強壯散處鄉落，無所拘轄，勒其市馬，亦恐非便。上復令文寶條對，文寶固執前議，且言土人久留，恐或生事。上曰：「前令團並軍伍，改置營壁，欲其互移本貫，行之已久。」而文寶確陳其利，因命錢若水詳度以聞。若水所對與沆等同，遂罷之。

先是，麟、府屯重兵，皆河東輸饋，雖地裡甚邇，而限河津之阻。土人利於河東民罕至，則芻粟增價。上嘗訪使邊者，言河裁闊數十步，乃詔文寶於府州、定羌軍經度置浮橋，人以為便。會繼遷圍麟州，令乘傳晨夜赴之，圍解，遷刑部員外郎，賜金紫。頃之，寇準薦其熟西事，可備驅策，因復任陜西轉運使。嘗出手札，密戒令邊事與僚屬計議，勿得過有須索，重擾於下。後有言其張皇者，詔徙京西，以朱臺符代之。

景德元年冬，契丹犯邊，又徙河東。文寶安輯所部，募鄉兵，張邊備，又領蕃漢兵赴河北，手詔褒諭。未幾，復蒞京西。契丹請和，文寶陳經久之策，上嘉之。三年，召還，未至，遇疾，表求藩郡散秩。詔聽不除其籍，續奉養疾，以其子鄆州推官於陵為大理寺丞、知襄城縣，以便其養。大中祥符初，改兵部員外郎。車駕祀汾陰還，文寶至鄭州請見。上以其久疾，除忠武軍行軍司馬。文寶不就，以前官歸襄城別墅。六年，卒，年六十一。

文寶好談方略，以功名為己任。久在西邊，參預兵計，心有餘而識不足，又不護細行，所延薦屬吏至多，而未嘗擇也。晚年病廢，從子為邑，多撓縣政。能為詩，善篆書，工鼓琴。有集二十卷，又撰《談苑》二十卷、《江表志》三卷。