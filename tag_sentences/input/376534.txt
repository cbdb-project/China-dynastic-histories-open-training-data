郭孝恪，許州陽翟人。少有奇節，不治貲產，父兄以為無賴。隋亂，率少年數百附李密。密喜，謂曰：「世言汝、潁多奇士，不謬也。」使與李勣守黎陽。密敗，勣遣孝恪送款，封陽翟郡公，拜宋州刺史。詔與勣經略武牢以東，所定州縣，委以選補。

竇建德之援洛也，孝恪上謁秦王，進計曰：「王世充力竭計窮，其面縛可跂足待。建德悉眾遠來，糧餉阻絕，殆天亡時也。若固守武牢，以軍汜水，逐機應變，擒殄必矣！」王然之。賊平，置酒大會洛陽宮，語諸將曰：「孝恪策擒賊，王長先下漕，功固在諸君右。」遷上柱國。歷貝、趙、江、涇四州刺史，所至有能名。改左驍衛將軍，累加金紫光祿大夫。

貞觀十六年，拜涼州都督，改安西都護、西州刺史。其地高昌舊都，流徙罪人與鎮兵雜，限以沙磧，隔絕中國，孝恪推誠撫御，盡得其歡心。初，王師滅高昌，詔以所虜焉耆生口七百還焉耆王。王叛歸欲谷設可汗，孝恪請擊之，即拜西州道行軍總管，率步騎三千出銀山道，夜襲其王龍突騎支，虜之。帝悅，降璽書褒勞。

俄拜昆丘道副大總管，進討龜茲，破其國城，乃自留守，遣餘軍分道進。龜茲國相那利遁去。孝恪以餘部未平，出營於外。國人有謂孝恪曰：「那利素得士心，今亡在外，勢必為變，城中頗有異志，願公備之。」孝恪忽其言，不設備。那利果率眾陰與城內胡為應，薄城鼓噪，始覺之，乃率千餘人合戰，城中舉應那利，孝恪殊死鬥，中流矢卒，子待詔亦歿。將軍曹繼叔進兵，復拔其城。太宗責孝恪斥候不明，至顛覆，奪其官。後愍死戰，更為舉哀。高宗即位，追還官爵，贈待詔游擊將軍，賻物三百段。

次子待封，官左豹韜衛將軍。咸亨初，副薛仁貴討吐番，戰大非川，敗績，貸死為民。
