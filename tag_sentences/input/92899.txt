李百藥，字重規，定州安平人。隋內史令德林子也。幼多病，祖母趙以「百藥」名之。七歲能屬文，父友陸乂等共讀徐陵文，有「刈瑯邪之稻」之語，嘆不得其事。百藥進曰：「《春秋》『鄅子藉稻』，杜預謂在瑯邪。」客大驚，號奇童。引廕補三衛長。乃性疏侻，喜劇飲。開皇初，授太子通事舍人，兼學士。被讒，輒謝病去。十九年，召見仁壽宮，襲父爵安平公。僕射楊素、吏部尚書牛弘愛其才，署禮部員外郎。奉詔定五禮、律令、陰陽書。

初，以疾去舍人也，煬帝在揚州，召不赴，銜之。及即位，奪爵，為桂州司馬。官廢，還鄉里。大業九年，戍會稽，管崇亂，城守有功，帝顧其名謂虞世基曰：「是子故在，宜斥丑處。」乃授建安郡丞。至烏程，江都難作，沈法興、李子通、杜伏威更相滅，百藥轉側寇亂中，數被偽署，危得不死。會高祖遣使招伏威，百藥勸朝京師，既至歷陽，中悔，欲殺之，飲以石灰酒，因大利，瀕死，既而宿病皆愈。伏威詒書輔公祏使殺之，為王雄誕保護得免。公祏反，授吏部侍郎。或謂帝：「百藥與同反。」帝大怒。及平，得伏威所與公祏書，乃解，猶貶涇州司戶。

太宗至涇州，召與語，悅之。貞觀元年，拜中書舍人，封安平縣男。明年，除禮部侍郎。時議裂土與子弟功臣，百藥上《封建論》，理據詳切，帝納其言而止。四年，授太子右庶子。太子數戲媟無度，乃作《贊道賦》以諷。它日，帝曰：「朕見卿賦，述古儲貳事，勸勵甚詳，向任卿，固所望耳！」賜彩三百段。遷散騎常侍，進左庶子、宗正卿，爵為子。久之，固乞致仕。帝嘗與偕賦《帝京篇》，嘆其工，手詔曰：「卿何身老而才之壯，齒宿而意之新乎？」卒，年八十四，謚曰康。

百藥，名臣子，才行世顯，為天下推重。侍父母喪還鄉，徒跣數千里。服雖除，容貌臒瘠者累年。好獎薦後進，得俸祿與親黨共之。翰藻沈鬱，詩尤其所長，樵廝皆能諷之。所撰《齊史》行於時。

