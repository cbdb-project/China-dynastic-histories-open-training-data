始葉護太子前得罪死，故次子移地健立，號牟羽可汗，其妻，僕固懷恩女也。始可汗為少子請昏，帝以妻之，至是為可敦。明年，使大臣俱錄莫賀達干等入朝，並問公主起居，使人通謁於延英殿。

代宗即位，以史朝義未滅，復遣中人劉清潭往結好，且發其兵。比使者至，回紇已為朝義所訹，曰：「唐薦有喪，國無主，且亂，請回紇入收府庫，其富不貲。」可汗即引兵南，寶應元年八月也。清潭齎詔至其帳，可汗曰：「人言唐已亡，安得有使邪？」清潭為言：「先帝雖棄天下，廣平王已即天子位，其仁聖英武類先帝，故與葉護收二京、破安慶緒者，是與可汗素厚，且唐歲給回紇繒絹，豈忘之邪？」是時，回紇已逾三城，見州縣榛萊，烽障無守，有輕唐色。乃遣使北收單于府兵、倉庫，數以語凌靳清潭。清潭密白帝：「回紇兵十萬向塞。」朝廷震驚，遣殿中監藥子昂迎勞，且視軍，遇於太原，密識其兵裁四千，孺弱萬餘，馬四萬，與可敦偕來。帝令懷恩與回紇會。因遣使上書，請助天子討賊。回紇欲入蒲關，徑沙苑而東，子昂說曰：「自寇亂來，州縣殘虛，供億無所資，且賊在東京，若入井陘，以取邢、洺、衛、懷，收賊財帑，乃鼓而南，上策也。」不聽。子昂曰：「然則趨懷太行道，南據河陽，扼賊喉衿。」又不聽。曰：「食太原倉粟，右次陜，與澤潞、河南、懷鄭兵合。」回紇從之。

詔以雍王為天下兵馬元帥，進子昂兼御史中丞，與右羽林衛將軍魏琚為左右廂兵馬使，中書舍人韋少華為元帥判官，御史中丞李進為行軍司馬，東會回紇。敕元帥為諸軍先鋒，與諸節度會陜州。時可汗壁陜州北，王往見之，可汗責王不蹈舞。子昂辭曰：「王，嫡皇孫，二宮在殯，禮不可以蹈舞。」回紇廷詰曰：「可汗為唐天子弟，於王，叔父行也，容有不蹈舞乎？」子昂固拒，即言：「元帥，唐太子也，將君中國，而可舞蹈見可汗哉？」回紇君臣度不能屈，即引子昂、進、少華、琚搒之百，少華、琚一夕死，王還營。官軍以王見辱，將合誅回紇，王以賊未滅止之。

於是，懷恩與虜左殺為先驅。朝義使反間，左殺執以獻，與諸將同擊賊，戰橫水，走之，進收東都。可汗使拔賀那賀天子，獻朝義旗物。雍王還靈寶，可汗屯河陽，留三月，屯旁人困於剽辱。僕固瑒率回紇兵與朝義挐戰，蹀血二千里，梟其首，河北悉平。懷恩道相州西山崞口還屯，可汗出澤、潞，與懷恩會，道太原去。

初，回紇至東京，放兵攘剽，人皆遁保聖善、白馬二祠浮屠避之，回紇怒，火浮屠，殺萬餘人，及是益橫，詬折官吏，至以兵夜斫含光門，入鴻臚寺。方其時，陜州節度使郭英乂留守東都，與魚朝恩及朔方軍驕肆，因回紇為暴，亦掠汝、鄭間，鄉不完廬，皆蔽紙為裳，虐於賊矣。

帝念少華等死，故贈少華左散騎常侍，琚揚州大都督，賜一子六品官。於是冊可汗曰頡咄登裏骨啜蜜施合俱錄英義建功毘伽可汗，可敦曰娑墨光親麗華毘伽可敦，以左散騎常侍王翊使，即其牙命之，自可汗至宰相共賜實封二萬戶。又以左殺為雄朔王，右殺寧朔王，胡祿都督金河王，拔鑒將軍靜漠王，十都督皆國公。

永泰初，懷恩反，誘回紇、吐蕃入寇。俄而懷恩死，二虜爭長，回紇首領潛詣涇陽見郭子儀，請改事。子儀率麾下叩回紇營。回紇曰：「願見令公。」子儀出旗門，回紇曰：「請釋甲。」子儀易服。酋長相顧曰：「真是公矣！」時李光進、路嗣恭介馬在側，子儀示酋長曰：「此渭北節度使某，朔方軍糧使某。」酋長下馬拜，子儀亦下見之。虜數百環視，子儀麾下亦至，子儀麾左右使卻，且命酒與飲，遺以纏頭彩三千，召可汗弟合胡祿等持手，因讓曰：「上念回紇功，報爾固厚，何負而來？今即與汝戰，何遽降也？我將獨入爾營，雖殺我，吾將士能擊汝。」酋長讋服曰：「懷恩詭我曰『唐天子南走，公見廢』，是以來。今天可汗在，公無恙，吾等願還擊吐蕃以報厚恩。然懷恩子，可敦弟也，願赦死。」於是子儀持酒，胡祿請盟而飲，子儀曰：「唐天子萬歲，回紇可汗亦萬歲，二國將相如之。有如負約，身死行陣，家屠戮。」方時，虜宰相磨咄莫賀達干、頓莫賀達干等聞言皆奪氣，酒至其所，輒曰：「無易公誓。」始，虜有二巫，言「此行必不戰，當見大人而還」；及是相顧笑曰：「巫不吾紿也。」

朔方先鋒兵馬使白元光合回紇兵於靈臺，會雪雰嚴晦，吐蕃閉營撤備，乃縱擊之，斬首五萬級，生禽萬人，獲馬、橐它、牛、羊，收所俘唐戶五千。僕固名臣降，合胡祿都督等二百人皆來朝，賜與不可計。子儀以名臣見。名臣，懷恩兄子，銳將也。

大歷三年，光親可敦卒，帝遣右散騎常侍蕭昕持節吊祠。明年，以懷恩幼女為崇徽公主繼室，兵部侍郎李涵持節冊拜可敦，賜繒彩二萬。是時，財用屈，稅公卿騾、橐它給行，宰相餞中渭橋。

回紇之留京師者，曹輩掠女子於市，引騎犯含光門，皇城皆闔，詔劉清潭慰止。復出暴市物，奪長安令邵說馬，有司不敢何詰。自乾元後，益負功，每納一馬，取直四十縑，歲以數萬求售，使者相躡，留舍鴻臚，駘弱不可用，帝厚賜欲以愧之，不知也。復以萬馬來，帝不忍重煩民，為償六千。十年，回紇殺人橫道，京兆尹黎幹捕之，詔貸勿劾。又刺人東市，縛送萬年獄，首領劫取囚，殘獄吏去，都人厭苦。

十三年，回紇襲振武，攻東陘，入寇太原。河東節度使鮑防與戰陽曲，防敗績，殘殺萬人。代州都督張光晟又戰羊虎谷，破之，虜乃去。

德宗立，使中人告喪，且脩好。時九姓胡勸可汗入寇，可汗欲悉師向塞，見使者不為禮。宰相頓莫賀達干曰：「唐，大國，無負於我。前日入太原，取羊馬數萬，比及國，亡耗略盡。今舉國遠鬥，有如不捷，將安歸？」可汗不聽，頓莫賀怒，因擊殺之，並屠其支黨及九姓胡幾二千人，即自立為合骨咄祿毘伽可汗，使長建達干從使者入朝。建中元年，詔京兆少尹源休持節冊頓莫賀為武義成功可汗。

始回紇至中國，常參以九姓胡，往往留京師，至千人，居貲殖產甚厚。會酋長突董、翳蜜施、大小梅錄等還國，裝橐系道，留振武三月，供擬珍豐，費不貲。軍使張光晟陰伺之，皆盛女子以橐，光晟使驛吏刺以長錐，然後知之。已而聞頓莫賀新立，多殺九姓胡人，懼不敢歸，往往亡去，突董察視嚴亟。群胡獻計於光晟，請悉斬回紇，光晟許之，即上言：「回紇非素強，助之者九胡爾。今其國亂，兵方相加，而虜利則往，財則合，無財與利，一亂不振。不以此時乘之，復歸人與幣，是謂借賊兵，資盜糧也。」乃使裨校陽不禮，突董果怒，鞭之。光晟因勒兵盡殺回紇群胡，收橐它、馬數千，繒錦十萬，且告曰：「回紇抶大將，謀取振武，謹先誅之。」部送女子還長安。帝召光晟還，以彭令方代之，遣中人與回紇使聿達干往言其端，因欲與虜絕。敕源休俟命太原。明年，乃行，因歸突董等四喪。突董，可汗諸父也。源休至，可汗令大臣具車馬出迎，其大相頡乾迦斯踞坐責休等殺突董事，休言：「彼自與張光晟鬥死，非天子命。」又曰：「使者皆負死罪，唐不自戮，何假手於我邪？」良久罷去，休等幾死。留五旬，卒不見可汗。可汗傳謂休曰：「國人皆欲爾死，我獨不然。突董等已亡，今又殺爾，猶以血濯血，徒益污。吾以水濯血，不亦善乎？為我言有司，所負馬直一百八十萬，可速償我。」遣散支將軍康赤心等隨休來朝。帝隱忍，賜以金繒。

後三年，使使者獻方物，請和親。帝蓄前恚未平，謂宰相李泌曰：「和親待子孫圖之，朕不能已。」泌曰：「陛下豈以陜州故憾乎？」帝曰：「然。朕方天下多難，未能報，且毋議和。」泌曰：「辱少華等乃牟羽可汗也，知陛下即位必償怨，乃謀先苦邊，然兵未出，為今可汗所殺矣。今可汗初立，遣使來告，垂發不翦，待天子命。而張光晟殺突董等。雖幽止使人，然卒完歸，則為無罪矣。」帝曰：「卿言則然，顧朕不可負少華等，奈何？」泌曰：「臣謂陛下不負少華，少華負陛下。且北虜君長身赴難，陛下在籓，春秋未壯，而輕度河入其營，所謂冒豺虎之場也。為少華等計，當先定會見禮，臣猶危之，奈何孑然赴哉？臣昔為先帝行軍司馬，方葉護來，先帝祗使宴於府。及議征討，則不見也。葉護邀臣至營，帝不許，使好謂曰：『主當勞客，客返勞主邪？』東收京師，約曰：『土地、人眾歸我，玉帛、子女予回紇。』戰勝，葉護欲大掠，代宗下馬拜之，回紇乃東向洛。臣猶恨以元帥拜葉護於馬前，為左右過，然先帝曰：『王仁孝，足辦朕事。』下詔尉勉。葉護乃牟羽諸父也，牟羽之來，陛下以元子不拜於帳下，而可汗不敢少有失於陛下，則陛下未嘗屈矣。先帝拜葉護，全京城，陛下乃不拜可汗，固伸威於虜，何恨焉？然計香積、陜州事，以屈己為是乎？伸威為是乎？藉令少華等以陛下見可汗，閉壁五日，與陛下張飲，天下豈不寒心哉？而天助威神，使豺狼馴服，牟羽母捧陛下以貂裘，叱左右促命騎，躬送出營。此少華等負陛下也。假令牟羽為有罪，則今可汗已殺之，立者乃牟羽從父兄，是為有功，渠可忘之邪？且回紇可汗銘石立國門曰：『唐使來，當使知我前後功』云。今請和，必舉部南望，陛下不之答，其怨必深。願聽昏而約用開元故事，如突厥可汗稱臣，使來者不過二百，市馬不過千，不以唐人出塞，亦無不可者。」帝曰：「善。」乃許降公主，回紇亦請如約。詔咸安公主下嫁，又詔使者合闕達干見公主於麟德殿，使中謁者齎公主畫圖賜可汗。

明年，可汗遣宰相跌都督等眾千餘，並遣其妹骨咄祿毘伽公主率大酋之妻五十人逆主，且納聘。𧾷夾跌至振武，為室韋所鈔，戰死。有詔其下七百，皆聽入朝，舍鴻臚，帝御延喜門見使者。是時，可汗上書恭甚，言：「昔為兄弟，今婿，半子也。陛下若患西戎，子請以兵除之。」又請易回紇曰回鶻，言捷鷙猶鶻然。帝欲饗回鶻公主，問禮於李泌，對曰：「肅宗於敦煌王為從祖兄，回鶻妻以女，見帝於彭原，獨拜廷下，帝呼曰『婦』而不名『嫂』也。當艱虞時，方藉其用，猶以臣之，況今日乎？」於是引回鶻公主入銀臺門，長公主三人候諸內，譯史傳導，拜必答，揖與進。帝御秘殿，長公主先入侍，回鶻公主入，拜謁已，內司賓導至長公主所，又譯史傳問，乃與俱入。至宴所，賢妃降階俟，回鶻公主拜，賢妃答拜。又拜召已，由西階升，乃坐。有賜則降拜，非帝賜則避席拜，妃、公主皆答拜。訖歸，凡再饗。帝又盡建咸安公主官屬，視王府。以嗣滕王湛然為昏禮使，右僕射關播護送，且將冊書拜可汗為汩咄祿長壽天親毘伽可汗，公主為智惠端正長壽孝順可敦。

貞元五年，可汗死，子多邏斯立，國人號「泮官特勒」，以鴻臚卿郭鋒持節冊拜愛登里邏汩沒蜜施俱錄毘伽忠貞可汗。