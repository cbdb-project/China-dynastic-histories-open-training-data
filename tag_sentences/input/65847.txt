邵晉涵，字二云，餘姚人。乾隆三十六年進士，歸班銓選。會開四庫館，特詔徵晉涵及歷城周永年、休寧戴震、仁和餘集等入館編纂，改翰林院庶吉士，授編修。四十五年，充廣西鄉試正考官。五十六年，大考遷左中允。擢侍講學士，充文淵閣直閣事日講起居注官。

晉涵左目眚，清羸。善讀書，四部、七錄，靡不研究。嘗謂爾雅者，六藝之津梁，而邢疏淺陋不稱；乃別為正義二十卷，以郭璞為宗，而兼採舍人、樊、劉、李、孫諸家，郭有未詳者，摭他書附之。自是承學之士，多舍邢而從邵。

尤長於史，以生在浙東，習聞劉宗周、黃宗羲諸緒論，說明季事，往往出於正史之外。在史館時，見永樂大典採薛居正五代史，乃薈萃編次，得十之八九，復採冊府元龜、太平御覽諸書，以補其缺。並參考通鑑長編諸史及宋人說部、碑碣，辨證條系，悉符原書一百五十卷之數。書成，呈御覽，館臣請仿劉昫舊唐書之例列於廿三史，刊布學宮，詔從之。由是薛史與歐陽史並傳矣。嘗謂宋史自南渡後多謬，慶元之間，褒貶失實，不如東都有王偁事略也。欲先輯南都事略，使條貫粗具，詞簡事增，又欲為趙宋一代之志，俱未卒業。其後鎮洋畢沅為續宋、元通鑑，囑晉涵刪補考定，故其緒餘稍見於審正續通鑑中。

晉涵性狷介，不為要人屈。嘗與會稽章學誠論修宋史宗旨，晉涵曰：「宋人門戶之習，語錄庸陋之風，誠可鄙也。然其立身制行，出於倫常日用，何可廢耶？士大夫博學工文，雄出當世，而於辭受取與、出處進退之間，不能無簟豆萬鐘之擇。本心既失，其他又何議焉！此著宋史之宗旨也。」學誠聞而聳然。他著有孟子述義、穀梁正義、韓詩內傳考，並足正趙岐、範甯及王應麟之失，而補其所遺。又有皇朝大臣謚跡錄、方輿金石編目、輶軒日記、南江詩文槁。嘉慶元年，卒，年五十有四。
