李震，南陽人。父謙，都督僉事，震襲指揮使。正統九年從征兀良哈有功，進都指揮僉事。已，從王驥平麓川，進同知。

景帝即位，充貴州右參將。擊苗於偏橋，敗之。景泰二年從王來征韋同烈。破鎖兒、流源諸寨，俘斬千六百人，共克香爐山，獲同烈。進都指揮使，守靖州。尋坐罪徵還。方瑛討苗，乞震隨軍，詔許立功贖。已，從瑛大破天堂諸苗，仍充左參將。瑛平銅鼓諸賊，震亦進武岡，克牛欄等五十四寨。斬獲多，進都督僉事。

天順中，復從瑛平貴東苗干把豬。瑛卒，即以震充總兵官，代鎮貴州、湖廣。初，麻城人李添保以逋賦逃入苗中。偽稱唐太宗後，眾萬餘，僭王，建元「武烈」，剽掠遠近。震進擊，大破之。添保遁入貴州鬼池諸苗中，復誘群苗出掠。震擒之，送京師。尋破西堡苗。

五年春剿城步瑤、僮，攻橫水、城溪、莫宜、中平諸寨，皆破之。長驅至廣西西延，會總兵官過興軍，克十八團諸瑤，前後俘斬數千人。其冬命震專鎮湖廣，以李安充總兵，守貴州。明年夏率師由錦田、江華抵雲川、桂嶺、橫江諸寨，破瑤，俘斬二千八百餘人。七年冬，苗據赤谿湳洞長官司。震與安分道進，斬賊渠飛天侯等，破寨二百，遂復長官司。進都督同知。明年冬，廣西瑤侵湖南，夜入桂陽州大掠。震遣兵分道追擊，連敗之，俘斬千餘人。

成化改元，守備靖州。都指揮同知莊榮奏貴州黎平諸府密邇湖廣五開諸衛，非大將總領不可，乃復命震兼鎮貴州。未幾，獲賊首苗蟲蝦。

荊、襄賊劉千斤、石和尚為亂，震進討。賊屢敗，乘勝追及於梅溪賊巢。官軍不利，都指揮以下死者三十八人，有詔切責。白圭等大軍至，震自南漳進兵合擊，大破之，賊遂平。論功，進右都督。

時武岡、沅靖、銅鼓、五開苗復蜂起，而貴州亦告警。震言貴州終難遙制，請專鎮湖廣。許之，乃還兵。由銅鼓、天柱分四道進，連破賊，直抵清水江。因苗為導，深入賊境。兩月間破巢八百，焚廬舍萬三千，斬獲三千三百。而廣西瑤劫桂陽者，亦擊斬三千八百有奇。當是時，震威名著西南，苗、僚聞風畏懾，呼為「金牌李」。七年，與項忠討平流賊李原，招撫流民九十萬人，荊、襄遂定。語具忠傳。

十一年，苗復犯武岡、靖州，湖湘大擾。震與巡撫劉敷等分五道進，破六百二十餘寨，俘斬八千五百餘人，獲賊孥萬計。論功封興寧伯。時武靖侯趙輔、寧晉伯劉聚皆以功封，論者多訾議之，獨震功最高，人無異言。

參將吳經者，與震有隙。弟千戶綬為汪直腹心，經屬綬譖之。會直方傾項忠，詞連震，遂逮下獄。奪爵，降左都督，南京閒住。未幾，直遣校尉緝事，言震陰結守備太監覃包，私通貨賂。帝怒，遣直赴南京數包等罪，責降包孝陵司香，勒震回京。直敗，震訴復爵，尋卒。

震在湖湘久，熟知苗情，善用兵。一時征苗功，方瑛後震為最。然貪功好進，事交結，竟以是敗。
