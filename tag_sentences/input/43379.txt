趙良嗣，本燕人馬植，世為遼國大族，仕至光祿卿。行汙而內亂，不齒於人。政和初，童貫出使，道盧溝，植夜見其侍史，自言有滅燕之策，因得謁。童貫與語，大奇之，載與歸，易姓名曰李良嗣。薦諸朝，即獻策曰：「女真恨遼人切骨，而天祚荒淫失道。本朝若遣使自登、萊涉海，結好女真，與之相約攻遼，其國可圖也。」議者謂祖宗以來，雖有此道，以其地接諸蕃，禁商賈舟船不得行，百有餘年矣。一旦啟之，懼非中國之利。徽宗召見，問所來之因，對曰：「遼國必亡，陛下念舊民遭塗炭之苦，復中國往昔之疆，代天譴責，以治伐亂，王師一出，必壺漿來迎。萬一女真得志，先發制人，後發制於人，事不侔矣。」帝嘉納之，賜姓趙氏，以為秘書丞，圖燕之議自此始。遷直龍圖閣，提點萬壽觀，加右文殿修撰。

宣和二年二月，使于金國，見其主阿骨打，議取燕、雲。使還，進徽猷閣待制。自是將命至六七，頗能緩頰盡心，與金爭議，進龍圖閣直學士。既得燕山，又加延康殿學士、提舉上清宮，官至光祿大夫。

良嗣言：「頃在北國，與燕中豪士劉範、李奭及族兄柔吉三人結義同心，欲拔幽、薊歸朝，瀝酒於北極祠下，祈天為約，俟他日功成，即掛冠謝事，以表本心，初非取功名而徼富貴也。賴陛下威靈，今日之事幸而集，顧前日之約豈可欺哉？願許臣致仕，使得買田歸耕，令有識者曰：『此平燕首謀之人，得請閑退，天下美事也。』不然，則臣為敢欺神明，何所不至？」凡三上章，詔不許。既而朝廷納張覺，良嗣爭之云：「國家新與金國盟，如此必失其歡，後不可悔。」不聽。坐奪職，削五階。

靖康元年四月，御史胡舜陟論其結成邊患，敗契丹百年之好，使金寇侵陵，禍及中國，乞戮之於市。時已竄柳州，詔廣西轉運副使李昇之即所至梟其首，徙妻子于萬安軍。