惠端親王綿愉，仁宗第五子。嘉慶二十五年七月，宣宗即位，封惠郡王，在內廷行走，上書房讀書。故事，親、郡王未及歲，食半俸。道光九年，命食全俸。十九年，進親王。文宗即位，諭：「惠親王為朕叔父，內廷召對及宴賚賞賜宜免叩拜，章奏免書名。」咸豐三年，賜御用龍褂。

洪秀全之徒北擾近畿，命為奉命大將軍，頒銳捷刀，統健銳、火器、前鋒、護軍、巡捕諸營，及察哈爾兵，哲裏木、卓索圖、昭烏達東三盟蒙古兵，與科爾沁郡王僧格林沁督辦防剿。僧格林沁出駐涿州，綿愉留京師。九月，會奏頒行銀錢鈔法。時秀全兵至深州，請發哲裏木盟馬隊一千及熱河、古北口兵各五百赴涿州助防；復奏請發蒙古兵三千，以德勒克色楞為將，督兵進擊。

四年正月，命朝會大典外悉免叩拜。尋與恭親王奕訢、定郡王載銓疏請鑄鐵錢為大錢輔，上令王詳議以行。五年四月，北路肅清，行凱撤禮，上奉命大將軍印。十二月，以鑄鐵錢有效，下宗人府議敘。八年五月，以奏保耆英，罷中正殿、雍和宮諸職任。九年，罷鐵錢局。

十年七月，英、法二國兵至天津，命至通州與僧格林沁辦防，並諭綿愉及怡親王載垣、鄭親王端華、尚書肅順、軍機大臣等籌商交涉。同治二年，穆宗典學，太后以綿愉行輩最尊，品行端正，命在弘德殿專司督責，並令王子奕詳、奕詢伴讀。三年十二月，薨，上親臨奠，賜銀五千治喪，謚曰端。
