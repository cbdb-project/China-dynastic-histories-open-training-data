薛延陀者，先與薛種雜居，後滅延陀部有之，號薛延陀，姓一利咥氏。在鐵勒諸部最雄張，風俗大抵與突厥同。

西突厥處羅可汗之殺鐵勒諸酋也，其下往往相率叛去，推契苾哥楞為易勿真莫賀可汗，據貪汗山，奉薛延陀乙失缽為野咥可汗，保燕末山。而突厥射匱可汗復強，二部黜可汗號往臣之。回紇、拔野古、阿跌、同羅、僕骨、白霫在鬱督軍山者，東附始畢可汗；乙失缽在金山者，西役葉護可汗。

貞觀二年，葉護死，其國亂，乙失缽孫曰夷男，率部帳七萬附頡利可汗。後突厥衰，夷男反攻頡利，弱之，於是諸姓多叛頡利，歸之者共推為主，夷男不敢當。明年，太宗方圖頡利，遣游擊將軍喬師望曨路齎詔書、鼓纛，冊拜夷男為真珠毘伽可汗。夷男已受命，遣使謝，歸方物，乃樹牙鬱督軍山，直京師西北六千里，東靺鞨，西葉護突厥，南沙磧，北俱倫水，地大眾附，於是回紇等諸部莫不伏屬。其弟統特勒入朝，帝以精刀、寶鞭賜之曰：「下有大過者，以吾鞭鞭之。」夷男以為寵。頡利可汗之滅，塞隧空荒，夷男率其部稍東，保都尉楗山獨邏水之陰，遠京師才三千里而贏，東室韋，西金山，南突厥，北瀚海，蓋古匈奴地也。勝兵二十萬，以二子大度設、突利失分將之，號南、北部。七年間，使者八朝。帝恐後強大為患，欲產其禍，乃下詔拜其二子皆為小可汗。

十五年，帝以李思摩為可汗，始度河，牙於漠南。夷男惡之，未發。方帝幸洛陽，將遂封泰山，夷男與其下謀曰：「天子封泰山，萬國皆助兵，悉會行在，邊鄣空單，思摩可取也。」乃使大度設勒兵二十萬，南絕漠，壁白道川，率一兵得四馬，擊思摩。思摩走朔州，言狀，且請師。於是詔營州都督張儉統所部與奚、霫、契丹乘其東，朔州道行軍總管李勣眾六萬、騎三千，營朔州，靈州道行軍總管李大亮眾四萬、騎五千，屯靈武，慶州道行軍總管張士貴眾萬七千出雲中，涼州道行軍總管李襲譽經略之。帝敕諸將曰：「延陀度漠，馬已疲。夫用兵者，見利疾進，不利亟去。今虜不急擊思摩，又不速還，勢必敗，卿等勿與戰，須其歸，可擊也。」既而延陀使者來，求與突厥平。帝曰：「我約漠以北，延陀制之，漠以南，突厥專之，有輒相掠，誅不赦。延陀父事我而首違詔，得非亂邪？而曰與突厥和，乃故約也，尚何請？」不報。

大度設次長城，思摩已南走，大度設度不可得，乃遣人乘長城罵之。適會勣兵至，行盍屬天，遽率眾走赤柯，度青山，然道回遠，勣選敢死士與突騎徑臘河，趣白道，及大度設，尾之不置。大度設顧不脫，度諾真水，陣以待。先是，延陀擊沙缽羅及阿史那社爾，皆以徒戰勝，至是卻騎不用，率五人為伍，一執馬，四前鬥，令曰：「勝則騎而逐，負者死，沒其家以償戰士。」及戰，突厥兵迮，延陀騰逐，勣救之，延陀縱射，馬輒死。勣乃以步士百人為隊，搗其罅，虜潰，部將薛萬徹率勁騎先收執馬者，故延陀不能去，斬首數千級，獲馬萬五千。大度設亡去，萬徹追弗及。殘卒奔漠北，會雪甚，眾皸踣死者十八。始延陀能以術禬神致雪，冀困勣師，及是反自敝云。

勣還入定襄，天子遣使者齎璽書勞問，賞功恤死。延陀之使留待命者，帝悉還之，曰：「歸語爾可汗，爾自負其強，以突厥為弱，厚誅斂之，又取首領以為質，且我為天下主，渠嘗賦發於爾邪？後有利害，當謹思，毋遽也。」延陀乃遣使謝罪，又遣其仲父沙缽羅獻馬三千，因請昏。帝曰：「延陀本一俟斤，我則立之，度其力孰與頡利比，而敢橈邊乎？」不許昏。

明年，以使來益獻馬、牛、羊、橐它，固求昏。帝與大臣計曰：「延陀屈強，朕策顧有二：選士十萬擊之，使無遺種，百年計也；絕昏羈縻，使無邊憂，三十年計也。然則孰利？」房玄齡曰：「今大亂餘氓，痍破未完，戰雖勝，猶危道也。不如和親。」帝曰：「善。」許以新興公主下嫁，召突利失大享，群臣侍，陳寶器，奏《慶善》、《破陣》盛樂及十部伎，突利失頓首上千萬歲壽。詔夷男親迎，帝將幸靈州以成昏事。夷男大喜，詫曰：「我鐵勒部人耳，上以我為可汗，公主以女我，乘輿為我幸邊，誰與我榮？」乃搜賦諸下羊馬為貲。或說夷男曰：「可汗與唐，皆一國主，奈何往朝？有如見款，尚可悔？」夷男曰：「不然。吾聞唐天子有德，四方共臣之，藉獨留我，磧北亦須有主，然舍我而求它，非計也。」下乃不敢言。

時帝詔有司受所獻，延陀無府庫，調斂於下，不亟集，又度磧，水草乏，馬羊多死，納貢後期，帝亦止行。畜口耗死僅半，議者謂：「夷狄嘗為中國私，今禮不具而與昏，恐後有輕中國心。」乃下詔絕昏，謝其使。或曰：「既許之，信不可失。」帝曰：「公等計非也。昔漢匈奴強，中國不抗，故飾子女嫁單于。今北狄弱，我能制之，而延陀方謹事我者，顧新立，倚我以服眾。彼同羅、僕骨力足制延陀而不發，懼我也。我又妻之，固中國婿，名重而援堅，諸部將歸之，戎狄野心，能自立則叛矣。今絕昏，使諸姓聞之，將爭擊延陀，亡可待也。」李思摩果侵掠之。延陀遣突利失寇定襄，詔李勣逐出塞。俄遣使請率師助伐高麗，以刺帝意，帝引使者謂曰：「歸語爾可汗，我父子東征，能寇邊者可即來。」夷男沮縮，不敢謀，以使謝，固請助軍。帝嘉答。高麗莫離支令靺鞨以厚利啖夷男，欲與連和，夷男氣素索，不發，亦會病死，帝為祭於行。

始延陀請以庶子曳莽為突利失可汗，統東方；嫡子拔灼為肆葉護可汗，統西方。白道之役，曳莽實為之謀，國人多怨。及會葬，曳莽亟還部，拔灼分兵襲殺之，自立為頡利俱利失薛沙多彌可汗。方是時，王師猶在遼，因即寇邊。帝遣江夏王道宗屯朔州，代州都督薛萬徹與左驍衛大將軍阿史那社爾屯勝州，左武候大將軍薩孤吳仁屯靈州，執失思力與突厥掎角塞下，虜知有備，乃去。

拔灼性卞克，多殺父時貴臣而任所親暱，國人不安，而阿波設與唐使者遇於靺鞨東鄙，小戰不利，還怖國人曰：「唐兵至矣！」眾大擾，諸部遂潰。多彌可汗以十餘騎遁去，依阿史那時健，俄為回紇所殺，盡屠其宗，眾五六萬奔西域，立真珠毘伽可汗昆弟子咄摩支，號伊特勿失可汗，遣使者上言：「願保鬱督軍山。」常詔兵部尚書崔敦禮與李勣尉安之，俾定其國。

鐵勒諸部素伏延陀，而咄摩支雖衰孑，尚臣畏之。帝恐卒為患，詔勣等曰：「降則撫之，叛則擊之。」勣至，咄摩支大駭，陰欲拒戰，外好言乞降。勣知之，縱兵擊，斬五千餘級，系老孺三萬，遂滅其國。咄摩支聞天子使者蕭嗣業在回紇，身詣嗣業丐降，入朝，拜右武衛將軍，賜田宅。初，延陀將滅，有丐食於其部者，延客帳中，妻視客人而狼首，主不覺，客已食，妻語部人共追之，至鬱督軍山，見二人焉，曰：「我神也，薛延陀且滅。」追者懼，卻走，遂失之。至是果敗此山下。

帝以延陀滅，欲並契苾等降之，復遣道宗率阿史那社爾等分部窮討，帝幸靈州，節度諸將。於是鐵勒十一部皆歸命天子，請吏內屬。道宗等徑磧擊延陀餘眾阿波達干，斬首千餘級，逐北二百里。萬徹抵北道，諭降回紇諸酋。虜所遣使踵及帝行在，凡數千人，上言：「天至尊為可汗，世世以奴事，死不恨。」帝剖其地為州縣，北荒遂平。諸姓有來朝者，帝勞曰：「爾來，若鼠得穴、魚得泉，我為爾深廣之。」又曰：「我在，天下四夷有不安安之，不樂樂之，如驥尾受蒼蠅，可使日千里也。」於是告功太廟，賜民三日酺。後三年，餘部叛，以右領軍大將軍執失思力討平之。至永徽時，延陀部亡散者悉還，高宗為置嵠彈州處安之。