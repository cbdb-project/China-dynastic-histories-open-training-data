杜黃裳，字遵素，京兆萬年人。擢進士第，又中宏辭。郭子儀闢佐朔方府，子儀入朝，使主留事。李懷光與監軍陰謀矯詔誅大將等，以動眾心，欲代子儀。黃裳得詔，判其非，以質懷光，懷光流汗服罪。於是諸將狠驕難制者，黃裳皆以子儀令易置，眾不敢亂。

入為侍御史，為裴延齡所惡，十期不遷。貞元末，拜太子賓客，居韋曲。時中人欲請其地賜公主，德宗曰：「城南杜氏鄉里，不可易。」遷太常卿。時王叔文用事，黃裳未嘗過其門。婿韋執誼輔政，黃裳勸請太子監國，執誼曰：「公始得一官，遽開口議禁中事！」黃裳怒曰：「吾受恩三朝，豈以一官見賣！」即拂衣出。

皇太子總軍國事，擢黃裳門下侍郎、同中書門下平章事。於是，夏綏銀節度使韓全義憸佞無功，因其來朝，白罷之。俄而劉闢叛，議者以闢恃險，討之或生事，唯黃裳固勸不赦，因奏罷中人監軍，而專委高崇文。凡兵進退，黃裳自中指授，無不切於機。崇文素憚劉澭，黃裳使人謂曰：「公不奮命者，當以澭代。」崇文懼，一死力縛賊以獻。蜀平，群臣賀，憲宗目黃裳曰：「時卿之功。」

始，德宗創艾多難，務姑息籓鎮，每帥臣死，遣中人伺其軍，觀眾所欲立者，故大將私金幣結左右，以求節制，晏年尤甚，方鎮選不出朝廷。黃裳每從容具言：「陛下宜鑒貞元之弊，整法度，晙損諸侯，則天下治。」帝嘗問前古王者所以治亂雲云，黃裳知帝銳於治，恐不得其要，因推言：「王者之道，在修己任賢而已。操執綱領，要得其大者，至簿書獄訟，百吏能否，本非人主所自任。昔秦始皇帝親程決事，見嗤前世；魏明帝欲按尚書事，陳矯不從；隋文帝日昃聽政，衛士傳餐，太宗笑之。故王者擇人任而責成，見功必賞，有罪信罰，孰敢不力？孔子之稱帝舜恭己南面，以其能舉十六相，去四兇，而至無為。豈必刓神疲體，勞耳目之察，然後為治哉？」帝以黃裳言忠，嘉納之。由是平夏、翦齊、滅蔡、復兩河，以機秉還宰相，紀律設張，赫然號中興，自黃裳啟之。

元和二年，以檢校司空同中書門下平章事，為河中、晉絳節度使，俄封邠國公。明年卒，年七十，贈司徒，謚曰宣獻。

黃裳達權變，有王佐大略。性雅澹，未始忤物。初不為執誼所禮，及敗，悉力營救；既死，表還其柩葬焉。嘗被疾，醫者誤進藥，疾遂甚，終不怒譴。然除吏不甚別流品，通饋謝，無潔白名。當大政未久，不究其才，及處外，天下常所屬意。卒後數年，御史劾奏黃裳納邠寧節度使高崇文錢四萬五千緡，按故吏吳憑及黃裳子載，辭服。帝念舊功，但流憑昭州，原載不問。載終太僕少卿。
