何桂清，字根雲，雲南昆明人。道光十五年進士，選庶吉士，授編修。遷贊善，直南書房。五遷至內閣學士。二十八年，擢兵部侍郎，以憂去，服闋，補原官，調戶部。咸豐二年，督江蘇學政。粵匪擾江南，桂清疏陳兵事，劾疆吏巽耎僨事，侃侃無所避，文宗奇之。四年，調倉場侍郎，旋授浙江巡撫。

自賊踞江寧，東南震動。安徽徽州、寧國二府為浙江屏蔽，桂清嚴防要隘，別遣一軍屯守黃池，扼蘇、浙之沖，賊來犯，會提督鄧紹良擊卻之。五年，檄道員徐榮剿賊黟縣、石埭，戰頗利，賊眾大至，徽勇潰走，榮眾寡不敵，遂戰歿。桂清因言徽、浙脣齒，宜主客一心，事乃濟。疏入，諭戒地方官吏不分畛域。時賊陷徽州各屬，桂清檄知府石景芬、副將魁齡等，攻復徽州府城及休寧，分布所部於昌化、於潛、淳安，杜賊來路。安徽巡撫時移駐廬州，徽、寧二郡懸絕江南，不能遙制，命桂清兼轄之。江西賊侵入浙境，陷開化，犯遂安，桂清檄鄧紹良等合擊之，賊退徽境。周天受、石景芬等連復黟縣、石埭。桂清疏請添改鎮道員缺，俾專責成，以石景芬為徽寧池太道；豫祺為總兵，不得力，復以江長貴易之。又用桂清議，命前侍郎張芾駐皖南治團練，督辦徽、寧防務，尋命兼顧浙江衢、嚴兩郡，與桂清協力制賊。六年，檄鄧紹良、秦如虎、都興阿等合攻寧國，別遣江長貴擊敗贛賊之襲太平者，連捷，克寧國府城。朝廷益嘉桂清，思大用之。

杭州知府王有齡最為桂清倚用，擢權運、臬兩篆，為通判徐徵訐控。桂清覆奏，辭悻悻，被詰責。遂以病乞罷，詔慰留之。會兩江總督怡良解職，文宗以籌餉事重，難其人，大學士彭蘊章薦桂清餉徽軍無缺，可勝任。七年春，命以二品頂戴署兩江總督，尋實授。力薦王有齡，擢任江蘇布政使，專倚餉事。江寧久為賊窟，總督駐常州，軍事由將軍和春主之，而提督張國樑為幫辦，前督怡良但任運饋而已。桂清屢疏陳方略稱旨，諭飭和春和衷商酌。是年冬，克鎮江，以濟餉功，加太子少保。十年春，又因克九洑洲，晉太子太保。桂清意氣發舒，倚畀益重，甚負時望。

大軍屢捷，合圍江寧，賊勢窘蹙，四出求援。偽忠王李秀成乃謀竄浙，分大軍之勢，由安徽廣德徑趣杭州。倉猝城陷，惟將軍瑞昌守駐防內城未下，詔促桂清、和春遣軍速援。於是檄提督張玉良率兵馳赴，至則內外夾擊，賊遽走。臨安、孝豐、安吉諸城相繼復。詔嘉桂清功，予優敘。時賊已圍金壇，陷江陰，遣總兵馬得昭、熊天喜、曾秉忠，副將劉成元水陸分路御賊，兵分益單。賊乃合眾十餘萬出建平、東壩，一由東壩趨江寧，一由溧陽窺常州，桂清聞之，幾失所措。會馬得昭、周天孚分援蘇、常，賊已趨金壇，陷句容。句容為大營後路，自此隔絕。張玉良回軍抵常州，和春飛檄調援大營，桂清留勿遣，復調馬得昭，亦莫之應。王有齡已擢浙江巡撫，貽書桂清戒勿離常州一步，且曰：「事棘時危，身為大臣，萬目睽睽，視以動止。一舉足則人心瓦解矣。」蓋規之也。

會大雨雪，大營兵凍餒，索餉不得，乃譟亂，相率盡潰。和春、張國樑退守丹陽。桂清疏陳：「丹陽以上軍務，和春、張國樑主之；常州軍務，臣與張玉良主之。」部署稍定，即進規溧陽，而賊已逕犯丹陽，國樑死之，和春奔常州，桂清大驚。總理糧臺查文經等希其意，請退保蘇州。桂清即疏陳軍事付和春，自駐蘇州籌餉。將行，常州紳民塞道請留，從者槍擊，死十餘人，始得脫。張玉良留守，尋亦走。士民登陴，數日城陷，屠焉。桂清至蘇州，巡撫徐有壬拒勿納，疏劾其棄城喪師狀。和春退至無錫，傷殞。桂清託言借外兵，遂之上海。蘇州亦陷，有壬殉之，遺疏再劾桂清，詔褫職逮京治罪。

會各國聯軍犯京師，車駕幸熱河，遷延兩年。王有齡及江蘇巡撫薛煥皆其故吏，疊疏為乞恩，不許。言官數劾奏，同治元年，始就逮下獄，讞擬斬監候。大學士祁俊藻等十七人上疏論救，尚書李棠階力爭，讞乃定。桂清援司道稟牘為詞，下曾國藩察奏。國藩疏言：「疆吏以城守為大節，不宜以僚屬一言為進止。大臣以心跡定罪，不必以公稟有無為權衡。」是冬，遂棄市。

桂清由侍從出任疆事，才識明敏。在兩江值英吉利構釁，迭陳應付之策。偕大學士桂良等議稅則，多中肯綮，亦不能盡用其言。晚節敗裂，誤國殄民，雖廷議多有袒之者，卒難撓公論云。
