侗，字展成，長洲人。少補諸生，以貢謁選。除永平推官，守法不撓。坐撻旗丁鐫級歸。侗天才富贍，詩文多新警之思，雜以諧謔，每一篇出，傳誦遍人口。康熙十八年，試鴻博列二等，授檢討，與修明史。居三年告歸。聖祖南巡至蘇州，侗獻詩頌。上嘉焉，賜御書「鶴棲堂」額，遷侍講。

初，世祖於禁中覽侗詩篇，以才子目之。後入翰林，聖祖稱之曰「老名士」。天下羨其榮遇。侗喜汲引才雋，性寬和，與物無忤。兄弟七人甚友愛，白首如垂髫。卒，年八十七。著西堂集、鶴棲堂集，凡百餘卷。
