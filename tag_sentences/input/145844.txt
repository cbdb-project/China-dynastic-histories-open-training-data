
田弘正，字安道。父廷玠，尚儒學，不樂軍旅，與承嗣為從昆弟，仕為平舒丞，遷樂壽、清池、束城、河間四縣令，以治稱。遷滄州刺史。李寶臣、硃滔與承嗣不協，合兵圍滄州，廷玠固守連年，食雖盡無叛者。朝廷嘉其節，徙相州。承嗣盜磁、相，廷玠無所回染。及悅代立，忌廷玠之正，召為節度副使。廷玠至，讓悅曰：「而承伯父緒業，當守朝廷法度以保富貴，何苦與恆、鄆為叛臣？自兵興來，叛天子能完宗族者誰邪？而志不悛，盍殺我，無令我見田氏血污人刀也！」遂稱疾不出。悅過謝之，杜門不納，憤而卒。

弘正幼通兵法，善騎射，承嗣愛之，以為必興吾宗，名之曰興。季安時，為衙內兵馬使、同節度副使，封沂國公。季安侈汰，銳殺罰，弘正從容規切，軍中賴之，翕然歸重。季安內忌，出為臨清鎮將，欲因罪誅之。弘正陽痺痼，臥家不出，乃免。季安死，子懷諫襲節度，召還舊職。

懷諫委政於家奴蔣士則，措置不平，眾怒，咸曰：「兵馬使吾帥也。」牙兵即詣其家迎之，弘正拒不納，眾嘩於門，弘正出，眾拜之，脅還府，弘正頓於地，度不免，即令於軍曰：「爾屬不以吾不肖，使主軍，今與公等約，能聽命否？」皆曰：「惟公命。」因曰：「吾欲守天子法，舉六州版籍請吏於朝，茍天子未命，敢有請吾旗節者死，殺人及掠人者死。」皆曰：「諾。」遂到府，殺士則及支黨十餘人。於是圖魏、博、相、衛、貝、澶之地，籍其入以獻，不敢署僚屬，而待王官。

先時，諸將出屯，質妻子，里民不得相往來。弘正悉除其禁，聽民通饋謝慶吊。服玩僭侈者，即日徹毀之。承嗣時，正寢華顯，弘正避不敢居，更就採訪使堂皇聽事。幽、恆、鄆、蔡大懼，遣客鐫說鉤染，弘正皆拒遣之。憲宗美其誠，詔檢校工部尚書，充魏博節度使。又遣司封郎中知制誥裴度宣慰，賚其軍錢百五十萬緡，六州民給復一年，赦見囚，存問高年、煢獨、廢疾不能自存者。度明辯，具陳朝廷厚意，弘正不覺自失，乃深相結納，奉上益謹。復請度遍行其部，宣示天子恩詔。因令節度僉謀布衣崔歡奉表陳謝，且言：「天寶以來，山東奧壤，化為戎墟，官封世襲，刑賞自出，國家含垢，垂六十年。臣若假天之齡，奉陛下宸算，冀道揚太和，洗濯偽風，然後退歸丘園，避賢者路，死不恨。」制詔褒答，且賜今名，錫與踵塗。

天子討蔡，弘正遣子布以兵三千進戰，數有功。李師道疑其襲己，不敢顯助蔡，故元濟失援，王師得致誅焉。王承宗叛，詔弘正以全師壓境，破其眾南宮，承宗懼，歸窮於弘正，弘正表諸朝，遂獻德、棣二州以謝，納二子為質。

俄而李師道拒命，詔弘正與宣武等五節度兵進討。弘正自揚劉度河，距鄆四十里堅壁；師道大將劉悟率精兵屯河東。戰陽谷，再遇再北，斬萬餘級，賊勢蹙。悟乃反兵，斬師道首，詣弘正降，取十有二州以獻。初，悟既平賊，大張飲軍中，凡三日，設角抵戲，引魏博使至廷以為歡，悟盱衡攘臂助其決，坐中皆憚悟勇。客有白弘正者，弘正曰：「鄆士疲於戰，瘡者未起，悟當恤亡吊乏，尉士大夫心，奈何取快目前邪？吾奉詔按軍，伺悟去就，今知其無能為也。」既而詔悟為義成軍節度使，狼狽上道，時稱知悟之明。

以功加弘正檢校司徒、同中書門下平章事。是歲來朝，對麟德殿，眷勞殊等；引見僚佐將校二百餘人，皆有班賜；進兼侍中，實封戶三百；擢其兄融為太子賓客、東都留司。弘正數上表固請留闕下，帝勞曰：「昨韓弘以疾辭不就軍，朕既從之矣，今卿復爾，我不應違。但魏人樂卿之政，四鄰畏卿之威，為朕長城，又安用辭？」弘正遂還。常欲變山東承襲舊風，故悉遣子姓仕朝廷，帝皆擢任之，硃紫滿門，榮冠當時。

穆宗立，王承元以成德軍請帥，帝詔弘正兼中書令，為節度使。弘正以新與鎮人戰，有父兄怨，取魏兵二千自衛，入其軍。時天子賜錢一百萬緡，不時至，軍有怨言，弘正親加撫喻乃安。仍請留魏兵為紀綱，以持眾心，度支崔倰吝其稟，沮卻之。長慶元年七月，歸衛卒於魏，是月軍亂，並家屬將吏三百餘人皆遇害，年五十八。帝聞震悼，冊贈太尉，謚曰忠愍。

弘正幼孤，事融甚謹，軍中嘗分曹習射，弘正注矢聯中，融退，抶怒之，故當季安猜暴時能自全。及為軍中推迫，融不悅曰：「爾竟不自晦，取禍之道也。」朝廷知其友愛，詔拜相州刺史，賜金紫，不欲其相遠也。

弘正性忠孝，好功名，起樓聚書萬餘卷，通《春秋左氏》，與賓屬講論終日，客為著《沂公史例》行於世。弘正之禍也，其判官劉茂復獨免，士相戒曰：「是人議事盡忠，遇吾等信，敢干其家者共殺之。」
