俞正燮，字理初，黟縣人。性彊記，經目不忘。年二十餘，北走兗州謁孫星衍。時星衍為伏生建立博士，復訪求左氏後裔。正燮因作邱明子孫姓氏論、左山考，星衍多據以折衷群議，由是名大起。道光元年舉人。明年，阮元主會試，士相謂曰：「理初入彀矣！」後竟落第。其經策淹博，為他考官所乙，元未之見也。房考王藻嘗引為恨。

正燮讀書，置巨冊數十，分題疏記，積歲月乃排比為文，斷以己意。藻為刻十五卷，名曰癸巳類稿，又有存稿十五卷，山西楊氏刻之。弟正禧，亦舉人。多義行，文學與正燮齊名。
