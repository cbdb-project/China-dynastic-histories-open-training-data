劉敏中，字端甫，濟南章丘人。幼卓異不凡，年十三，語其父景石曰：「昔賢足於學而不求知，豐於功而不自炫，此後人所弗逮也。」父奇之。鄉先生杜仁傑愛其文，亟稱之。敏中嘗與同儕各言其志，曰：「自幼至老，相見而無愧色，乃吾志也。」

至元十一年，由中書掾擢兵部主事，拜監察御史。權臣桑哥秉政，敏中劾其奸邪，不報，遂辭職歸其鄉。既而起為御史臺都事。時同官王約以言去，敏中杜門稱疾。臺臣請視事，敏中曰：「使約無罪而被劾，吾固不當出；誠有罪耶，則我既為同僚，又為交友，不能諫止，亦不無過也。」出為燕南肅政廉訪副使，入為國子司業，遷翰林直學士，兼國子祭酒。大德七年，詔遣宣撫使巡行諸道，敏中出使遼東、山北諸郡，守令恃貴幸暴橫者，一繩以法；錦州雨水為災，輒發廩賑之。除東平路總管，擢陜西行臺治書侍御史。九年，召為集賢學士，商議中書省事。上疏陳十事，曰整朝綱，省庶政，進善良，剔奸蠹，顯公道，杜私門，廣恩澤，實鈔法，嚴武備，舉封贈。成宗崩，奸臣希中旨，贊其邪謀，敏中援禮力爭之。武宗即位，召敏中至上京，庶政多所更定，授集賢學士、皇太子贊善，仍商議中書省事，賜金幣有加。頃之，拜河南行省參知政事，俄改治書侍御史，出為淮西肅政廉訪使，轉山東宣慰使，遂召為翰林學士承旨。詔公卿集議弭災之道，敏中疏列七事，帝嘉納焉。以疾還鄉里。

敏中平生，身不懷幣，口不論錢；義不茍進，進必有所匡救，援據今古，雍容不迫。每以時事為憂，或鬱而弗伸，則戚形於色，中夜嘆息，至淚濕枕席。為文辭，理備辭明，有《中庵集》二十五卷。延祐五年卒，年七十六。贈光祿大夫、柱國，追封齊國公，謚文簡。
