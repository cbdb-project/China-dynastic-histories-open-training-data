海蘭察，多拉爾氏，滿洲鑲黃旗人，世居黑龍江。乾隆二十年，以索倫馬甲從征準噶爾。輝特臺吉巴雅爾既降，復從阿睦爾撒納叛，師索之急，遁入塔爾巴哈臺山中，海蘭察力追及之，射墜馬，生獲以歸，敘功，賜號額爾克巴圖魯。累擢頭等侍衛，予騎都尉兼雲騎尉世職，圖形紫光閣。三十二年，以記名副都統從征緬甸，師出虎踞關，海蘭察率輕騎先驅，至罕塔，遇賊，殪三人，俘七人，遂攻老官屯，馘二百；設伏，殲賊四百，賊自猛密出襲我師，援擊卻之。三十三年，再出師，度萬仞關，敗賊戛鳩江，毀江岸賊居，授鑲黃旗蒙古副都統。師薄老官屯，攻賊於錫箔，毀其木柵，賊來攻，急擊之，追戮其強半，縛二人以歸。既還師，命留軍防邊。移鑲白旗蒙古副都統。

三十六年，師征金川，命自雲南赴四川與師會。三十七年六月，參贊大臣豐升額方攻美美寨，賊御戰甚力。海蘭察師至，合力奮擊，克之；乘勝毀賊寨十三，克木城，師屯其旁山岡，築卡以守。七月，敗賊策卜丹。八月，賊出貢噶山左，謀截糧，海蘭察設四伏，斬級百餘。十月，進攻路頂宗及喀木色爾，破碉卡三百餘，殲賊數百，詔嘉獎，擢正紅旗蒙古都統。十一月，進至格實迪，自色木僧格山後取瑪覺烏大寨，仰攻布喇克及扎喀爾寨，得碉卡九十。十二月，進攻明郭宗，突入寨門，焚轉經樓，直搗美諾。

小金川既定，進討大金川，授參贊大臣，從將軍溫福出西路，自功噶爾拉入。三十八年二月，趨昔嶺，道經蘇克奈，奪卡二，據木果木後山，與領隊大臣額森特軍合戰，得碉卡五，鑿冰開道，一日而至固木卜爾山。山接昔嶺麓，昔嶺多賊碉，當道碉凡十，我師遇賊碉，若山峰縱橫並列，往往為之次第，便指目。海蘭察與額森特計分兵為六隊，力攻第九、第十二碉，先下，進取第七、第八兩碉，力戰冰雪中。及暮，陽撤兵，賊下追，伏起，殪二百人。第五碉尤堅厚，海蘭察運砲轟擊，晝夜無稍休，碉乃破。移軍攻達扎克角山梁，奪獲得斯東寨。上按地圖示諸將形勢，海蘭察復移軍攻功噶爾拉山口。五月，還攻昔嶺，造砲臺高與山齊，痛殲守賊。六月，後路賊攻陷底木達，進據登春。海蘭察還御，戰正力，俄聞木果木大營有警，疾馳。次日大營陷，將軍溫福歿於陣。海蘭察令領隊大臣富興整兵出，而為之殿。夜半，至功噶爾拉總兵牛天畀營，度功噶爾拉亦不可守，合軍引退，令額森特等為前導，與富興、普爾普及天畀殿。是日暮，屯崇德。次日至美諾，與領隊博清額、五岱、和隆武合軍，馳奏請罪。上諭以「鎮靜，鼓士氣，圖恢復」。與五岱共守美諾，賊屢來攻，均戰退。

時當新敗，綠營兵多潰散。海蘭察請遣回怯卒，毋使搖亂新兵，上從其請。尋詗知阿桂方駐軍當噶爾拉，乃分兵千人，令額森特自南山往迎；又令普爾普將三百人巡鄂克什諸隘口。七月，賊大至，美諾、明郭宗俱失守，海蘭察退保日隆。上責其不能禦賊，命阿桂按治。阿桂至日隆，奏：「海蘭察當兵潰時，前後攔截，未與懦卒同潰。惟平日不能申明軍律，咎不能辭。」命左授領隊大臣，停俸。十月，命以阿桂為定西將軍，謀再舉，海蘭察偕領隊常清等將八千人自達木巴宗北山取道分三路進，奪別斯滿大小十餘寨。復與富興等攻取帛噶爾角克、底木達、布朗郭宗諸寨，師復克美諾。上嘉海蘭察奮勉，命支俸。

三十九年正月，阿桂令海蘭察將五千人自明郭宗進谷噶山擊賊，又令與保寧將二千人自喇穆喇穆橫梁繞八十餘里，攻登古山。登古山在諸山最峻，羅博瓦山與對峙，亦賊中奇險處。二月，令普爾普順山梁進，海蘭察出山後，自石罅躍登，搏賊酣戰；額森特、保寧至，合力擊賊，賊少卻；復分隊冒死沖突，射之，殪數十人，餘賊負矢遁。乃還取羅博瓦前山，攻第三、第四峰，而額森特攻第二峰，普爾普攻第一峰，俱克之。上諗羅博瓦為賊險要門戶，海蘭察力攻功最，授內大臣。

三月，從第四峰下，進攻得斯東寨，克之。四月，賊乘霧雨於山坡立兩碉，海蘭察率兵毀之。五月，於喇穆喇穆山後築柵，賊屢自林中來犯，與額森特合擊，賊披靡走。六月，攻色淜普岡，賊設大碉六，互相應。額森特克左兩碉，烏什哈達克右一碉，海蘭察獨克中三碉及附近卡寨。七月，抵色淜普，南崖石壁陡滑，督兵手足攀援上，殲東西峰守碉賊殆盡。又自喇穆喇穆山麓乘勝攻日則丫口，取碉卡百餘，賊堅守該布達什諾木城。師循山溝，海蘭察出其左，額森特出其右，官達色出中路，三道並進，遂逼遜克爾宗。上嘉海蘭察為諸將倡，屢克險要，賜號綽爾和羅科巴圖魯，並賚白金三百。

八月，偕額森特自遜克爾宗峰脊分左右翼仰攻，登碉頂，縱火毀碉卡二百餘；又旁出遜克爾宗西，逼賊寨，督兵躍進。賊穴地匿，不敢出。九月，取遜克爾宗水碉，斷賊汲道。乘勝攻官寨，賊槍石如雨，督兵奮進，額森特取其右第一寨；海蘭察左頰傷，裹創力戰，克第二寨。軍中目賊渠所居大寨為「官寨」，亦曰「正寨」，示與他碉卡別也。上以海蘭察傷甫平，即督兵攻奪堅碉，手敕嘉獎。十月，克默格爾山梁及密拉噶拉木，得大寨一、石碉四，山後凱立葉官寨亦下，復授參贊大臣。又自默格爾西進攻布拉克森及格思巴爾，焚寨落數百，於是凱立葉附近碉卡皆盡。命在御前侍衛上行走。

十一月，夜度山溝，進格魯克古丫山，崖磡壁立，督兵揉登，天明，登者六百人，賊並力拒，奪二碉，循山梁下攻桑噶斯瑪特；別遣兵自陡烏當噶山進克沙木拉渠什爾德諸寨，復督兵攻克革什戎岡及作固頂。賊寨橫越諸山，下溝上梁，鼓勇徑度，盡克諸碉寨，與丹壩軍合。十二月，抵桑噶斯瑪特山，賊於碉外設木城為護。師自柵隙發矢，或拔柵木撞之，城立毀。四十年正月，自康薩爾分路進剿，據山溝碉寨。二月，克甲爾納沿河諸寨。進攻勒吉爾博寨，海蘭察克山麓碉二。賊自噶爾丹寺來援，擊敗之。四月，將軍阿桂令往宜喜，會明亮詗兵入道，約期合攻。上賜緞二端。

尋分兵千人偕福康安赴宜喜，先取甲索賊碉，進攻得楞山岡，皆下，焚薩克薩穀大小寨落數百，西北兩路兵合。五月，攻上、下巴木通大碉，並克色爾外、安吉、達佳布諸寨，焚噶爾丹寺。六月，自榮噶爾博山梁攻巴占寨落，賊恃險拒攻，未下；紆道繞舍圖枉卡以入。海蘭察督兵進據昆色爾山梁，克果克多碉，進至拉枯喇嘛寺。再進經菑則大海，又攻章噶上下十餘寨，盡克之。合諸路兵逼勒烏圍，海蘭察自托古魯逾溝直上山梁。八月，取隆斯得寨三，分地設伏，遂克勒烏圍。

九月，整軍進攻噶拉依。初自達思裏正路入，慮賊防密，改自達烏達圍進。海蘭察繞至莫魯古上，連奪噶克底、綽爾丹諸寨，又克西里山梁並科布曲諸碉。十月，攻達噶，自中路入，分兵張兩翼出旁徑，克兩堅碉，下攻雅瑪朋寨。閏十月，據黃草坪，築柵斷賊援。賊起木城，海蘭察督兵陟山，自上壓下，克之。十一月，分道攻奔布魯木，夜迫山下，焚賊木城，遂據西里正寨。又克舍勒固租魯寨四。進攻雅瑪朋正寨，從中路設伏，偕普爾普等盡克附近寨落。十二月，克勒隈勒木通石碉，築柵至科布曲。海蘭察冒槍石進，乘勝克索隆古、得木巴爾、們都斯諸寨。賊又於布哈爾下積木設伏拒師，海蘭察分兵三道並進，立時攻破，遂取奇石磯；又遣兵悉收庫爾納、額木里多諸寨，及巴斯科官寨。四十一年正月，克舍齊、雍中兩寺。海蘭察屯兵噶拉依河岸，扼要隘。尋偕福康安、普爾普等截噶拉依右路，克大石卡，移砲進擊扎木什克寨。二月，大金川酋索諾木就縛，金川平，封海蘭察一等超勇侯，賜雙眼花翎。師還，郊勞，賜御用鞍轡馬一。飲至，賜緞二十端、白金千。圖形紫光閣，列前五十功臣。授領侍衛內大臣。補公中佐領。

四十六年三月，甘肅撒拉爾回蘇四十三爭立新教為亂，破河州，據華林山。命大學士阿桂視師，疏請以海蘭察自佐。上已命為領隊，馳驛詣軍前。四月，抵蘭州，督兵攻龍尾山，賊伏穴中守。阿桂至，令海蘭察盡護諸軍。五月，偕明亮、額森特等分左右翼陟山殺賊。復逾水磨溝，猝上華林山，賊駭，傾穴出；師陽退，賊來逐，還兵擊之，殲賊甚眾。賊被創鉅，望見海蘭察乘馬出陣，輒先驚竄。閏五月，將阿拉山馬兵繞出華林山江南潛伏，候賊至，突出壕殺賊；又督屯練兵取賊卡四，步戰中槍傷。上憫其勞，諭阿桂撫慰。賊據大卡負嵎，海蘭察單騎至五泉山審度，還向華林山暫伏壕中，詗賊還，急起猛攻，遂克之。入賊營，焚所居板屋。賊退保華林寺，督兵逼寺立柵，殲賊眾，馘渠傳示各回民。賊平，上諭獎海蘭察功，官其子安祿三等侍衛。四十九年四月，甘肅回復私起新教，聚眾滋事。命尚書福康安視師，授海蘭察參贊大臣。賊屯靜寧底店，海蘭察督巴圖魯侍衛等進逼賊巢，設伏痛殲之，遂破石峰堡，擒賊渠張文慶等。擢安祿二等侍衛，予騎都尉世職。

五十二年，臺灣林爽文為亂，命將軍福康安視師，仍授海蘭察參贊大臣。十月，渡鹿仔港，登岸後三日，率巴圖魯二十人至彰化八卦山察地勢。賊方於山上築卡，海蘭察躍馬登，賊擁至，發箭殪數賊，餘驚遁。上以其能用少擊眾，諭獎之。十一月，自笨港開道，同福康安援嘉義，分隊五，沿途搜剿，自侖仔頂、侖仔尾逼至牛稠山，賊萬餘阻溪守。海蘭察越溪徑上山梁，攻克賊柵，賊遁，追至大排竹，盡焚賊藔，嘉義圍解。上嘉海蘭察身先士卒，勇略過人，進二等超勇公，賜紅寶石頂、四團龍補褂。

十二月，剿城西大侖莊及海岸賊，又焚城東興化店、員林賊莊，督兵直剿北路。時賊屯中林，尤剽悍，海蘭察冒槍石馳剿，克之。大埔林、大埔尾諸莊賊俱潰。收斗六門，抵水沙連，賊已遁。尋蹤搜捕，見賊渠方乘馬執幟，射墜馬，獲以歸。進攻大里杙，林爽文起事地也，殲賊目數十、賊黨二百。林爽文逃入番社，即自內山平砦仔逐賊至集集埔。賊砦前阻大溪，海蘭察策馬逕渡，盡殲砦中賊，追十餘里，至浩淮角，焚草藔千。進剿小半天山寨，海蘭察遍歷東勢角山峰獅子頭、打鐵藔、叚骨、合歡諸社，至極北炭窯，捕治餘賊。五十三年正月，得爽文於老衢崎，檻送京師。上念海蘭察功，解佩囊賜之。二月，還兵至南路，自彎里社至極南瑯嶠，執賊渠莊大田，磔於市。臺灣平，賜紫韁、金黃辮珊瑚朝珠，再圖形紫光閣。

五十六年，廓爾喀侵後藏，仍以福康安為將軍，海蘭察為參贊大臣，率巴圖魯侍衛及索倫兵千人往討。出西寧，明年三月，抵後藏。閏四月，抵第哩浪古。與福康安分往絨轄、聶拉木察地勢，定策自濟嚨進兵。海蘭察偕阿滿泰出中路，賊兩碉前後相輔，師奪前碉，賊守後碉不出；督兵毀旁垣入，短兵接，殺賊目三、賊兵二百，進屯擦木。乘勝克瑪噶爾轄爾甲山梁，賊渠率眾陟山，我兵暫伏，賊至山半，橫擊之，賊且戰且退，海蘭察疾馳下擊賊，斬賊渠七、賊二百餘，俘三十。海蘭察馬足中槍，上聞，戒以「接仗時宜持重，毋輕冒險」。

師進攻濟嚨官寨，海蘭察與臺斐英阿督索倫兵往來沖擊，自丑至亥，克之，斬賊六百，俘二百。自濟嚨進至索喇拉山，山下有石卡。師直攻之，賊棄卡奔。逐至熱索橋，賊撤橋，攻之不及。海蘭察密令阿滿泰等東越峨綠山，自上流潛渡，賊駭奔，墜河者甚眾。師悉渡，遂據熱索橋，進至密哩頂，越崇山數重，抵旺噶爾，深入八百七十里，不見賊。旺噶爾西南有大川橫亙，北曰旺堆，南曰協布魯，迤東為克堆寨，賊各築卡以守。師至旺堆，賊扼河抵御，不得渡，乃留兵牽賊；密從上游縛木以濟，出賊不意，直薄克堆寨，大敗之。六月，督兵自協布魯進，由噶多東南越雅爾賽拉山，晝夜行，至博爾東拉前山。賊築木城三、石卡七，據要隘，乃轉從山巔下臨賊卡，與阿滿泰上下夾擊，諸城卡盡下；乘勝逐賊至瑪木拉，殺伏賊百餘人。師屯雍雅山，廓爾喀乞降，拒不許。七月，進攻噶勒拉山，三道皆勝。逐賊至堆補木山，奪其卡。山下為帕朗古橫河，賊扼橋以拒。官兵奪橋渡，馳上甲爾古拉山；別兵從上游潛渡，抵集木集山，合軍。賊來侵，往來迎擊，戰兩日夜，越大山二，克木城四、大小石卡十一，戮賊目十三，斃賊六百，俘十七。廓爾喀渠畏懼，力請降，詔許之，進海蘭察一等公。

五十八年三月，卒，謚武壯。復圖形紫光閣，甫成，上制贊嗟惜，諭曰：「海蘭察以病卒，例不入昭忠祠。念其在軍奮勉，嘗受多傷，加恩入祀。」
