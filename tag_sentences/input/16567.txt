周邦彥，字美成，錢塘人。疏雋少檢，不為州里推重，而博涉百家之書。元豐初，游京師，獻《汴都賦》餘萬言，神宗異之，命侍臣讀於邇英閣，召赴政事堂，自太學諸生一命為正，居五歲不遷，益盡力於辭章。出教授廬州，知溧水縣，還為國子主簿。哲宗召對，使誦前賦，除秘書省正字。歷校書郎、考功員外郎，衛尉、宗正少卿，兼議禮局檢討，以直龍圖閣知河中府。徽宗欲使畢禮書，復留之。逾年，乃知隆德府，徙明州，入拜秘書監，進徽猷閣待制、提舉大晟府。未幾，知順昌府，徙處州，卒，年六十六，贈宣奉大夫。

邦彥好音樂，能自度曲，製樂府長短句，詞韻清蔚，傳於世。
