綯，字子直，舉進士，擢累左補闕、右司郎中。出為湖州刺史。

大中初，宣宗謂宰相白敏中曰：「憲宗葬，道遇風雨，六宮百官皆避，獨見頎而髯者奉梓宮不去，果誰耶？」敏中言：「山陵使令狐楚。」帝曰：「有子乎？」對曰：「緒少風痺，不勝用。綯今守湖州。」因曰：「其為人，宰相器也。」即召為考功郎中，知制誥。入翰林為學士。它夜，召與論人間疾苦，帝出《金鏡》書曰：「太宗所著也，卿為我舉其要。」綯擿語曰：「至治未嘗任不肖，至亂未嘗任賢。任賢，享天下之福；任不肖，罹天下之禍。」帝曰：「善，朕讀此嘗三復乃已。」綯再拜曰：「陛下必欲興王業，舍此孰先？《詩》曰：『惟其有之，是以似之。』」進中書舍人，襲彭陽男。遷御史中丞，再遷兵部侍郎。還為翰林承旨。夜對禁中，燭盡，帝以乘輿、金蓮華炬送還，院吏望見，以為天子來。及綯至，皆驚。俄同中書門下平章事，輔政十年。懿宗嗣位，由尚書左僕射、門下侍郎再拜司空。未幾，檢校司徒平章事，為河中節度使。徙宣武，又徙淮南副大使。安南平，以饋運勞，封涼國公。

龐勛自桂州還，道浙西白沙入濁河，剽舟而上。綯聞，遣使慰撫，且饋之。裨將李湘曰：「徐兵擅還，果反矣。雖未有詔，一切制亂，我得專之。今其兵不二千，而廣盤艦，張旗幟，示侈於人，其畏我甚。高郵厓峭水狹，若使荻曹火其前，勁兵乘其後，一舉可覆。不然，使得絕淮泗，合徐之不逞，禍亂滋矣。」綯懦緩不能用，又自以不奉詔，因曰：「彼不為暴，聽其度淮，何豫我哉？」勛還，果盜徐州，其眾六七萬。徐乏食，分兵攻滁、和、楚、壽，陷之，糧盡，啖人以飽。詔綯為徐州南面招討使。賊方攻泗州，杜慆堅守，綯命湘率兵五千救之。勛謾辭謝綯曰：「數蒙赦，所以未即降者，一二將為異耳，願圖去之，以身聽命。」綯喜，即請假勛節，而敕湘曰：「賊已降，第謹戍淮口，無庸戰。」湘乃徹警釋械，日與勛眾歡言。後賊乘間直襲湘壘，悉俘而食之，醢湘及監軍郗厚本。時浙西杜審權使票將翟行約率千兵與湘會，未至而湘覆，賊偽建淮南旌幟誘之，亦皆陷。

綯既師敗，乃以左衛大將軍馬舉代之。以綯為太子太保，分司東都。僖宗初，拜鳳翔節度使。頃之，就加同平章事，徙封趙。卒，年七十八，贈太尉。

子滈、渙、渢滈避嫌不舉進士。綯輔政，而滈與鄭顥為姻家，怙勢驕偃，通賓客，招權，以射取四方貨財，皆側目無敢言。懿宗嗣位，數為人白發其事，故綯去宰相。因丐滈與群進士試有司，詔可，是歲及第。諫議大夫崔瑄劾奏綯以十二月去位，而有司解牒盡十月，屈朝廷取士法為滈家事，請委御史按實其罪。不聽。滈乃以長安尉為集賢校理。稍遷右拾遺、史館修撰。詔下，左拾遺劉蛻、起居郎張云交疏指其惡，且言：「綯用李琢為安南都護，首亂南方，贓虐流著，使天下兵戈調斂不給。琢本進賂於滈，滈為人子，陷綯於惡，顧可為諫臣乎？」又劾：「綯，大臣，當調護國本，而大中時，乃引諫議大夫豆盧籍、刑部侍郎李鄴為夔王等侍讀，亂長幼序，使先帝貽厥之謀幾不及陛下。且水高居當時，謂之『白衣宰相』。滈未嘗舉進士，而妄言已解，使天下謂無解及第，不已罔乎？」滈亦懼，求換它官，改詹事府司直。綯方守淮南，上奏自治，帝為貶云為興元少尹，蛻華陰令。滈亦湮厄不振死。

渙、渢皆舉進士，渙終中書舍人。
