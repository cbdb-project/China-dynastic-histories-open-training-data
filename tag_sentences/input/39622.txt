向士璧，字君玉，常州人。負才氣，精悍甚自好，紹定五年進士，累通判平江府，以臣僚言罷。起為淮西制置司參議官，又以監察御史胡泓言罷。起知高郵軍，制置使丘崇又論罷。起知安慶府、知黃州，遷淮西提點刑獄兼知黃州，加直寶章閣，仍舊職，奉鴻禧祠。特授將作監、京湖制置參議官，進直煥章閣、湖北安撫副使兼知峽州，兼歸峽施黔、南平軍、紹慶府鎮撫使，遷太府少卿、大理卿，進直龍圖閣。合州告急，制置使馬光祖命士璧赴援，數立奇功。帝亦語群臣曰：「士璧不待朝命，進師歸州，且捐家貲百萬以供軍費，其志足嘉。」進秘閣修撰、樞密副都承旨，仍舊職。

開慶元年，涪州危，又命士璧往援，北兵夾江為營，長數十里，阻舟師不能進至浮橋。時朝廷自揚州移賈似道以樞密使宣撫六路，進駐峽州，檄士璧以軍事付呂文德，士璧不從，以計斷橋奏捷，具言方略。未幾，文德亦以捷聞。士璧還峽州，方懷傾奪之疑，尋闢為宣撫司參議官，遷湖南安撫副使兼知潭州，兼京西、湖南北路宣撫司參議官，加右文殿修撰，尋授權兵部侍郎、湖南安撫使兼知潭州。頃之，升湖南制置副使。大元將兀良哈ＯＡ兵自交址北還，前鋒至城下，攻圍急，士璧極力守御，聞後隊且至，遣王輔祐率五百人往覘之，以易正大監其軍，遇於南嶽市，一戰有功，潭州圍遂解。事聞，賜金帶，令服系，進兵部侍郎兼轉運使，餘依舊職。

似道入相，疾其功，非獨不加賞，反諷監察御史陳寅、侍御史孫附鳳一再劾罷之，送漳州居住。又稽守城時所用金谷，逮至行部責償。幕屬方元善者，極意逢迎似道意，士璧坐是死，復拘其妻妾而征之。其後元善改知吉水縣，俄歸得狂疾，常呼士璧。時輔祐亦遠謫，及文天祥起兵召輔祐於謫所，則死矣。

德祐元年三月，詔追復元官，仍還從官恩數，立廟潭州。明年正月，太府卿柳岳乞錄用其子孫，詔從之。
