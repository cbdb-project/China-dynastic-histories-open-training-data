引之，字伯申。嘉慶四年一甲進士，授編修。大考一等，擢侍講。歷官至工部尚書。福建署龍溪令朱履中誣布政使李賡蕓受賕，總督汪志伊、巡撫王紹蘭劾之。對簿無佐證，而持之愈急。賡蕓不堪，遂自經。命引之讞之，平反其獄，罷督撫官。為禮部侍郎時，有議為生祖母承重丁憂三年者，引之力持不可。會奉使去，持議者遽奏行之。引之還，疏陳庶祖母非祖敵體，不得以承重論。緣情，即終身持服不足以報罔極；制禮，則承重之義，不能加於支庶。請復治喪一年舊例，遂更正。道光十四年，卒，謚文簡。

同州李惇，字成裕。乾隆四十五年進士。惇與同縣王念孫、賈田祖同力於學。始為諸生，為學使謝墉所賞。將選拔貢，會田祖卒於旅舍，惇經營殯事，不與試，墉嘆為古人。江藩好詆訶前人，惇謂之曰：「王子雍若不作聖證論以攻康成，豈非醇儒？」其面規人過如此。著有群經識小八卷，考諸經古義二百二十餘事，多前人所未發。四十九年，卒，年五十一。
