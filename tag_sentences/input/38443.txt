王繼恩，陜州陜人。周顯德中為內班高品。初養於張氏，名德鈞。開寶中求復本宗，太祖召見，許之，因賜名焉。累為內侍行首。

會討江南，與竇神興等部禁兵及戰船抵採石。九年春，改裏面內班小底都知，賜金紫。十月，加武德使。太祖崩，副杜彥圭案行陵地，尋充永昌陵使。太平興國三年，遷宮苑使。久之，領河州刺史，掌軍器弓槍庫。

雍熙中，王師克雲、朔，命繼恩率師屯易州，又為天雄軍駐泊都監。自岐溝關、君子館敗績之後，河朔諸路為契丹所擾，城壘多圮。四年，詔繼恩與翟守素、田仁朗、郭延濬分路按行增築之。及遣將北伐，又為排陣都監，屯中山，改皇城使。端拱初，領本州團練使，又為鎮、定、高陽關三路排陣鈐轄。淳化初，賜甲第一區。五年，加昭宣使，勾當皇城司。李順亂成都，命為劍南兩川招安使，率兵討之。軍事委其制置，不從中覆。管內諸州繫囚，非十惡正贓，悉得以便宜決遣。二月，命馬步軍都軍頭王杲趣劍門、崇儀使尹元由峽路分遣討賊，並受繼恩節度。詔前軍所至，其賊黨敢抗王師者，即須殺戮；如本非同惡，受制兇徒，先被脅從今能歸順者，悉釋其罪。四月，繼恩由小劍門路入研石砦破賊，斬首五百級，逐北過青強嶺，平劍州，進破賊五千於柳池驛，斬千六百級，賊眾望風奔走，殺戮溺死者不可勝計。又克閬、綿二州。五月，至成都，破賊十萬餘，斬首三萬級，獲順及鎧甲、僭偽服用甚眾。

朝議賞功，中書欲除宣徽使。太宗曰：「朕讀前代史書，不欲令宦官預政事。宣徽使，執政之漸也，止可授以他官。」宰相力言繼恩有大功，非此任無足以為賞典。上怒，深責相臣，命學士張洎、錢若水議別立宣政使，序位昭宣使上以授之。進領順州防禦使。

繼恩握重兵，久留成都，轉餉不給，專以宴飲為務。每出入，前後奏音樂。又令騎兵執博局棋枰自隨，威振郡縣。僕使輩用事恣橫，縱所部剽掠子女金帛，軍士亦無鬥志。餘賊迸伏山谷間，州縣有復陷者。太宗知之，乃命入內押班衛紹欽同領其事。又遣樞密直學士張鑒、西京作坊副使馮守規乘傳督其捕賊。議分減師徒出蜀境，以便糧運。

高品王文壽者，隸繼恩麾下，繼恩遣領虎翼卒二千，分遂州路追討。文壽御下嚴急，士卒皆怨。一夕臥帳中，指揮使張嶙遣卒排闥入，斬文壽首以出。會夜昏黑，嶙猶疑其非，然炬照之，曰：「是也。」時嘉州賊帥張餘有眾萬餘，嶙即以所部與之合，賊勢甚盛。初奏至，太宗欲盡誅軍人妻子，近臣或請勿殺，悉索營中書，遣帥招撫，諭以釋罪，親屬皆全，必自引來歸，因可破賊。上然之，令巡檢程道符諭旨。亡卒斬嶙，函首送繼恩，皆自拔來歸。因使為鄉導擊賊，悉平之。

至道二年春，布衣韓拱辰詣闕上言：「繼恩有平賊大功，當秉機務，今止得防禦使，賞甚薄，無以慰中外之望。」上大怒，以拱辰惑眾，杖脊黥面配崖州。俄召繼恩。太宗崩，命與李神福按行山陵，加領桂州觀察使。

繼恩初事太祖，特承恩顧。及崩夕，太宗在南府，繼恩中夜馳詣府邸，請太宗入，太宗忠之，自是寵遇莫比。喜結黨邀名譽，乘間或敢言薦外朝臣，由是士大夫之輕薄好進者從之交往，每以多寶院僧舍為期。有潘閬者能詩詠，賣藥京師，繼恩薦之，召見，賜進士第。尋察其狂妄，追還詔書。

及真宗初，繼恩益豪橫，頗欺罔，漏洩機事，與參知政事李昌齡緘題往來，多請托，至有連宮禁者。素與胡旦善，時將加恩，密諉其為褒辭。又士人詩頌盈門。上惡其朋結，黜為右監門衛將軍、均州安置，籍沒貲產，多得蜀土僭擬之物。昌齡責忠武軍節度行軍司馬，旦削籍，長流尋州。詔中外臣僚曾與繼恩交識及通書尺者，一切不問。

咸平二年，卒於貶所，遣使將其家屬還京師，假官舍處之。四年，聽歸葬。大中祥符三年，特詔追復官爵，以白金千兩賜其家。