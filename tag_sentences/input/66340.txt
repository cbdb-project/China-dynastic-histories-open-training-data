葉兌，字良仲，寧海人。以經濟自負，尤精天文、地理、卜筮之書。元末，知天運有歸，以布衣獻書太祖。列一綱三目，言天下大計。時太祖已定寧越，規取張士誠、方國珍。而察罕兵勢甚盛，遣使至金陵招太祖，故兌書於三者籌之為詳。其略曰：

愚聞：取天下者，必有一定之規模。韓信初見高祖，畫楚、漢成敗；孔明臥草廬，與先主論三分形勢者是也。今之規模，宜北絕李察罕，南併張九四。撫溫、台，取閩、越，定都建康，拓地江、廣。進則越兩淮以北征，退則畫長江而自守。夫金陵，古稱龍蟠虎踞帝王之都。藉其兵力資財，以攻則克，以守則固，百察罕能如吾何哉？江之所備，莫急上流。今義師已克江州，足蔽全吳。況自滁、和至廣陵，皆吾所有。非直守江，兼可守淮矣。張氏傾覆可坐而待，淮東諸郡亦將來歸。北略中原，李氏可併也。今聞察罕妄自尊大，致書明公，如曹操之招孫權。竊以元運將終，人心不屬，而察罕欲效操所為，事勢不侔。宜如魯肅計，鼎足江東，以觀天下之釁，此其大綱也。

至其目有三。張九四之地，南包杭、紹，北跨通、泰，而以平江為巢穴。今欲攻之，莫若聲言掩取杭、紹、湖、秀，而大兵直搗平江。城固難以驟拔，則以鎖城法困之。於城外矢石不到之地別築長圍，分命將卒四面立營，屯田固守，斷其出入之路。分兵略定屬邑，收其稅糧以贍軍中。彼坐守空城，安得不困？平江既下，巢穴已傾，杭、越必歸，餘郡解體。此上計也。

張氏重鎮在紹興。紹興懸隔江海，所以數攻而不克者，以彼糧道在三江斗門也。若一軍攻平江，斷其糧道；一軍攻杭州，絕其援兵，紹興必拔。所攻在蘇、杭，所取在紹興，所謂多方以誤之者也。紹興既拔，杭城勢孤，湖、秀風靡，然後進攻平江，犁其心腹，江北餘孽隨而瓦解。此次計也。

方國珍狼子野心，不可馴狎。往年大兵取婺州，彼即奉書納款。後遣夏煜、陳顯道招諭，彼復狐疑不從。顧遣使從海道報元，謂江東委之納款，誘令張昶齎詔而來。且遣韓叔義為說客，欲說明公奉詔。彼既降我，而反欲招我降元。其反覆狡獪如是，宜興師問罪。然彼以水為命，一聞兵至，挈家航海，中原步騎無如之何。夫上兵攻心，彼言杭、趙一平，即當納土，不過欲款我師耳。攻之之術，宜限以日期，責其歸順。彼自方國璋之沒，自知兵不可用。又叔義還稱義師之盛，氣已先挫。今因陳顯道以自通，正可脅之而從也。事宜速不宜緩。宣諭之後，更置官吏，拘集舟艦，潛收其兵權，以消未然之變。三郡可不勞而定。

福建本浙江一道，兵脃城陋。兩浙既平，必圖歸附。下之一辯士力耳。如復稽遲，則大兵自溫、處入，奇兵自海道入，福州必不支。福州下，旁郡迎刃解矣。威聲已震，然後進取兩廣，猶反掌也。

太祖奇其言，欲留用之，力辭去。賜銀幣襲衣。後數歲，削平天下，規模次第，略如兌言。
