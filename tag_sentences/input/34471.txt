胡廣，字光大，吉水人。父子祺，名壽昌，以字行。陳友諒陷吉安，太祖遣兵復之，將殺脅從者千餘人。子祺走謁帥，力言不可，得免。洪武三年，以文學選為御史，上書請都關中。帝稱善，遣太子巡視陜西。後以太子薨，不果。子祺出為廣西按察僉事，改知彭州。所至平冤獄，毀淫祀，修廢堰，民甚德之。遷延平知府，卒於任。廣，其次子也。建文二年，廷試。

時方討燕，廣對策有「親籓陸梁，人心搖動」語，帝親擢廣第一，賜名靖，授翰林修撰。

成祖即位，廣偕解縉迎附。擢侍講，改侍讀，復名廣。遷右春坊右庶子。永樂五年，進翰林學士，兼左春坊大學士。帝北征，與楊榮、金幼孜從。數召對帳殿，或至夜分。過山川阨塞，立馬議論，行或稍後，輒遣騎四出求索。嘗失道，脫衣乘驏馬渡河，水沒馬及腰以上，帝顧勞良苦。廣善書，每勒石，皆命書之。十二年再北征，皇長孫從，命廣與榮、幼孜軍中講經史。十四年，進文淵閣大學士，兼職如故。帝征烏思藏僧作法會，為高帝、高后薦福，言見諸祥異。廣乃獻《聖孝瑞應頌》，帝綴為佛曲，令宮中歌舞之。禮部郎中周訥請封禪，廣言其不可，遂不許。廣上《卻封禪頌》，帝益親愛之。

廣性縝密。帝前所言及所治職務，出未嘗告人。時人以方漢胡廣。然頗能持大體。奔母喪還朝，帝問百姓安否。對曰：「安，但郡縣窮治建文時姦黨，株及支親，為民厲。」帝納其言。十六年五月卒，年四十九。贈禮部尚書，謚文穆。文臣得謚，自廣始。喪還，過南京，太子為致祭。明年，官其子穜翰林檢討。仁宗立，加贈廣少師。
