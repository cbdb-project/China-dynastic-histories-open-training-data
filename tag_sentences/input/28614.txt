陳旅，字眾仲，興化莆田人。先世素以儒學稱。旅幼孤，資稟穎異。其外大父趙氏學有源委，撫而教之，旅得所依，不以生業為務，惟篤志於學，於書無所不讀。稍長，負笈至溫陵，從鄉先生傅古直游，聲名日著。用薦者為閩海儒學官，適御史中丞馬雍古祖常使泉南，一見奇之，謂旅曰：「子，館閣器也，胡為留滯於此！」因相勉游京師。既至，翰林侍講學士虞集見其所為文，既然嘆曰：「此所謂我老將休，付子斯文者矣。」即延至館中，朝夕以道義學問相講習，自謂得旅之助為多。與祖常交口游譽於諸公間，咸以為旅博學多聞，宜居師範之選，中書平章政事趙世延又力薦之，除國子助教。居三年，考滿，諸生不忍其去，請於朝，再任焉。元統二年，出為江浙儒學副提舉。至元四年，入為應奉翰林文字。至正元年，遷國子監丞，階文林郎。又二年卒，年五十有六。

旅於文，自先秦以來，至唐、宋諸大家，無所不究，故其文典雅峻潔，必求合於古作者，不徒以徇世好而已。有文集十四卷。

旅平生於師友之義尤篤，每感虞集為知己。其在浙江時，集歸田已數載，歲且大比，請於行省參知政事孛術魯翀，親奉書幣，請集主文鄉闈，欲為問候計，乃沖冒炎暑，千里訪集於臨川。集感其來，留旬日而別，惓藐以斯文相勉，慘然若將永訣焉。集每與學者語，必以旅為平生益友也。一日，夢旅舉杯相向曰：「旅甚思公，亦知公之不忘旅也，但不得見爾。」既而聞旅卒，集深悼之。

同時有程文、陳繹曾者，皆名士。文字以文，徽州人，仕至禮部員外郎。作文明潔而精深，集亦多稱之。繹曾字伯敷，處州人。為人雖口吃，而精敏異常，諸經注疏，多能成誦。文辭汪洋浩博，其氣燁如也。官至國子助教。論者謂二人皆與旅相伯仲云。
