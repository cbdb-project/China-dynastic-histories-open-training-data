何紹基，字子貞，道州人，尚書凌漢子。道光十六年進士，選庶吉士，授編修。紹基承家學，少有名。阮元、程恩澤頗器賞之。歷典福建、貴州、廣東鄉試，均稱得人。咸豐二年，簡四川學政。召對，詢家世學業，兼及時務。紹基感激，思立言報知遇，時直陳地方情形，終以條陳時務降歸。歷主山東濼源、長沙城南書院，教授生徒，勖以實學。同治十三年，卒，年七十又五。

紹基通經史，精律算。嘗據大戴記考證禮經，貫通制度，頗精切。又為水經注刊誤。於說文考訂尤深。詩類黃庭堅。嗜金石，精書法。初學顏真卿，遍臨漢、魏各碑至百十過。運肘斂指，心摹手追，遂自成一家，世皆重之。所著有東洲詩文集四十卷。
