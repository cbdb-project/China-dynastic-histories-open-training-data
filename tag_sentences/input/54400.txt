孔廣森，字眾仲，曲阜人，孔子六十八代孫，襲封衍聖公傳鐸之孫，戶部主事繼汾之子。乾隆三十六年進士，選翰林院庶吉士，散館授檢討。年少入官，性淡泊，躭著述，不與要人通謁。告養歸，不復出。及居大母與父喪，竟以哀卒，時乾隆五十一年，年三十五。

廣森聰穎特達，嘗受經於戴震、姚鼐之門，經史、小學，沉覽妙解。所學在公羊春秋，嘗以左氏舊學湮於征南，穀梁本義汨於武子。王祖游謂何休志通公羊，往往為公羊疚病。其餘啖助、趙匡之徒，又橫生義例，無當於經，唯趙汸最為近正。何氏體大思精，然不無承訛率臆。於是旁通諸家，兼採左、穀，擇善而從，著春秋公羊通義十一卷，序一卷。凡諸經籍義有可通於公羊者，多著錄之。

其不同於解詁者，大端有數事：謂古者諸侯分土而守，分民而治，有不純臣之義，故各得紀年於其境內。而何劭公謂唯王者然後改元立號，經書元年，為託王於魯，則自蹈所云反傳違戾之失。其不同一也。謂春秋分十二公而為三世，舊說「所傳聞之世」，隱、桓、莊、閔、僖也；「所聞之世」，文、宣、成、襄也；「所見之世」，昭、定、哀也。顏安樂以為：襄公二十三年「邾婁鼻我來奔」，云「邾婁無大夫，此何以書？以近書也」；又昭公二十七年「邾婁快來奔」，傳云「邾婁無大夫，此何以書？以近書也」：二文不異，同宜一世，故斷自孔子生後，即為「所見之世」，從之。其不同二也。謂桓十七年經無夏，二家經皆有夏，獨公羊脫耳。何氏謂：「夏者陽也，月者陰也，去夏者，明夫人不系於公也。」所不敢言。其不同三也。謂春秋上本天道，中用王法，而下理人情。天道者：一曰時，二曰月，三曰日。王法者：一曰譏，二曰貶，三曰絕。人情者：一曰尊，二曰親，三曰賢。此三科九旨。而何氏文謚例云：「三科九旨者，新周故宋，以春秋當新王，此一科三旨也。」又云：「所見異辭，所聞異辭，所傳聞又異辭。」三科六旨也。又「內其國而外諸夏，內諸夏而外夷狄，是三科九旨也」。其不同四也。他如何氏所據間有失者，多所裨損，以成一家之言。又謂左氏之事詳，公羊之義長，春秋重義不重事。皆好學深思，心知其意。其為說能融會貫通，使是非之旨不謬於聖人大旨，見自序中。儀徵阮元謂讀其書始知聖志之所在。

又著有大戴禮記補注十四卷，詩聲類十三卷，禮學卮言六卷，經學卮言六卷，少廣正負術內外篇六卷。駢體兼有漢、魏、六朝、初唐之勝，江都汪中讀之，嘆為絕手。然廣森不自足，作堂於其居，名曰「儀鄭」，自庶幾於康成。桐城姚鼐謂其將以孔子之裔傳孔子之學，雖康成猶不足以限之。惜奔走家難，勞思夭年，不充其志，藝林有遺憾焉。
