朱國祚，字兆隆，秀水人。萬曆十一年進士第一。授修撰。進洗馬，為皇長子侍班官，尋進諭德。日本陷朝鮮，石星惑沈惟敬言，力主封貢。國祚面詰星：「此我鄉曲無賴，因緣為奸利耳，公獨不計辱國乎？」星不能用。二十六年，超擢禮部右侍郎。湖廣稅監陳奉橫甚。國祚貽書巡按御史曹楷，令發其狀。帝怒，幾逮楷，奉亦因此撤去。尚書餘繼登卒，國祚攝部事。

時皇長子儲位未定，冠婚踰期，國祚屢疏諫。戚臣鄭國泰請先冠婚，後冊立。國祚抗疏言：「本朝外戚不得與政事。冊立大典，非國泰所宜言。況先冊立，後冠婚，其儀仗、冠服之制，祝醮、敕戒之辭，升降、坐立之位，朝賀拜舞之節，因名制分，因分制禮，甚嚴且辨。一失其序，名分大乖。違累朝祖制，背皇上明綸，犯天下清議，皆此言也。」又言：「冊立之事，理不可緩。初謂小臣激聒，故遲之。後群臣勿言，則曰待嫡。及中官久無所出，則曰皇長子體弱，須其強。今又待兩宮落成矣。自三殿災，朝廷大政令率御文華殿。三禮之行，在殿不在宮。頃歲趣辦珠寶，戶部所進，視陛下大婚數倍之。遠近疑陛下借珠寶之未備，以遲典禮。且詔旨採辦珠寶，額二千四百萬，而天下賦稅之額乃止四百萬。即不充國用，不給邊需，猶當六年乃足。必待取盈而後舉大禮，幾無時矣。」已，又言：「太祖、成祖、仁宗，即位初，即建儲貳。宣宗、英宗冊為皇太子時，止二歲，憲宗、孝宗止六歲，陛下亦以六歲。未聞年十九而不冊立者。」國祚攝尚書近二年，爭國本至數十疏，儲位卒定。

陜西狄道山崩，其南湧小山五，國祚請修省。社稷壇枯樹生煙，復陳安人心、收人望、通下情、清濫獄四事。雲南巡撫陳用賓進土物，國祚劾之。尋轉左侍郎，改吏部。御史湯兆京劾其縱酒踰檢，帝不問，國祚遂引疾歸。

光宗即位，以國祚嘗侍潛邸，特旨拜禮部尚書兼東閣大學士，入閣參機務。天啟元年六月還朝。尋加太子太保，進文淵閣。國祚素行清慎，事持大體，稱長者。明年會試，故事，總裁止用內閣一人，是科用何宗彥及國祚，有譏其中旨特用者。國祚既竣事，即求罷，優詔不允。都御史鄒元標侍經筵而躓，帝遣中使問狀。國祚進曰：「元標在先朝直言受杖，故步履猶艱。」帝為之改容。刑部尚書王紀為魏忠賢所逐，國祚合疏救，復具私揭爭之。紀為禮部侍郎時，嘗以事忤國祚者也。

三年，進少保、太子太保、戶部尚書，改武英殿。十三疏乞休，詔加少傅兼太子太傅，乘傳歸。明年卒。贈太傅，謚文恪。從子大啟，文選郎中，終刑部左侍郎。
