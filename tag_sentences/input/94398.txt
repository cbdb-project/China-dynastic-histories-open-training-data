郭震，字元振，魏州貴鄉人，以字顯。長七尺，美須髯，少有大志。十六，與薛稷、趙彥昭同為太學生，家嘗送資錢四十萬，會有縗服者叩門，自言「五世未葬，願假以治喪」。元振舉與之，無少吝，一不質名氏。稷等嘆駭。十八舉進士，為通泉尉。任俠使氣，撥去小節，嘗盜鑄及掠賣部中口千餘，以餉遺賓客，百姓厭苦。武後知所為，召欲詰，既與語，奇之，索所為文章，上《寶劍篇》，後覽嘉嘆，詔示學士李嶠等，即授右武衛鎧曹參軍，進奉宸監丞。

會吐蕃乞和，其大將論欽陵請罷四鎮兵，披十姓之地，乃以元振充使，因覘虜情。還，上疏曰：

利或生害，害亦生利。國家所患，唯吐蕃與默啜耳，今皆和附，是將大利於中國也。若圖之不審，害且隨之。欽陵欲裂十姓地，解四鎮兵，此動靜之機，不可輕也。若直遏其意，恐邊患必甚於前，宜以策緩之，使其和望勿絕，而惡不得萌，固當取舍審也。夫患在外者，十姓、四鎮是也；患在內者，甘、涼、瓜、肅是也。關隴屯戍，向三十年，力用困竭，脫甘、涼有一日警，豈堪廣調發耶？

善為國者，先料內以敵外，不貪外以害內，然後安平可保。欽陵以四鎮近己，畏我侵掠，此吐蕃之要；然青海、吐渾密邇蘭、鄯，易為我患，亦國家之要。今宜報欽陵曰：「四鎮本扼諸蕃走集，以分其力，使不得並兵東侵。今委之，則番力益強，易以擾動，保後無東意，當在吐渾諸部、青海故地歸於我，則俟斤部落還吐蕃矣。」此足杜欽陵口，而和議未絕。且四鎮久附，其倚國之心，豈與吐蕃等？今未知利害情實而分裂之，恐傷諸國意，非制御之算。

後從之。

又言：「吐蕃倦徭戍久矣，咸願解和；以欽陵欲裂四鎮，專制其國，故未歸款。陛下誠能歲發和親使，而欽陵常不從，則其下必怨，設欲大舉，固不能，斯離間之漸也。」後然其計。後數年，吐蕃君臣相猜攜，卒誅欽陵，而其弟贊婆等來降，因詔元振與河源軍大使夫蒙令卿率騎往迎。授主客郎中。

久之，突厥、吐蕃聯兵寇涼州，後方禦洛城門宴，邊遽至，因輟樂，拜元振為涼州都督，即遣之。初，州境輪廣才四百里，虜來必傅城下。元振始於南硤口置和戎城，北磧置白亭軍，制束要路，遂拓境千五百里，自是州無虜憂。又遣甘州刺史李漢通闢屯田，盡水陸之利，稻收豐衍。舊涼州粟斛售數千，至是歲數登，至匹縑易數十斛，支廥十年，牛羊被野。治涼五歲，善撫御，夷夏畏慕，令行禁止，道不舉遺。河西諸郡置生祠，揭碑頌德。

神龍中，遷左驍衛將軍、安西大都護。西突厥酋烏質勒部落盛強，款塞願和，元振即牙帳與計事。會大雨雪，元振立不動，至夕凍冽；烏質勒已老，數拜伏，不勝寒，會罷即死。其子娑葛以元振計殺其父，謀勒兵襲擊，副使解琬知之，勸元振夜遁，元振不聽，堅臥營為不疑者。明日，素服往吊，道逢娑葛兵，虜不意元振來，遂不敢逼，揚言迎衛。進至其帳，修吊贈禮，哭甚哀，為留數十日助喪事，娑葛感義，更遣使獻馬五千、駝二百、牛羊十餘萬。制詔元振為金山道行軍大總管。

烏質勒之將闕啜忠節與娑葛交怨，屢相侵，而闕啜兵弱不支。元振奏請追闕啜入宿衛，徙部落置瓜、沙間。詔許之。闕啜遂行。至播仙城，遇經略使周以悌，以悌說之曰：「國家厚秩待君，以部落有兵故也。今獨行入朝，一矰旅胡人耳，何以自全？」乃教以重寶賂宰相，無入朝，請發安西兵導吐蕃以擊娑葛；求阿史那獻為可汗以招十姓；請郭虔使瓘拔汗那搜其鎧馬以助軍，既得復讎，部落更存。闕啜然之，即勒兵擊於闐坎城，下之。因所獲，遣人間道齎黃金分遺宗楚客、紀處訥，使就其謀。元振知之，上疏曰：

國家往不與吐蕃十姓、四鎮而不擾邊者，蓋其諸豪泥婆羅等屬國自有攜貳，故贊普南征，身殞寇庭，國中大亂，嫡庶競立，將相爭權，自相翦屠，士畜疲癘，財力困窮，顧人事、天時兩不諧契，所以屈志於漢，非實忘十姓、四鎮也。如其有力，後且必爭。今忠節忽國家大計，欲為吐蕃鄉導主人，四鎮危機恐從此啟。吐蕃得志，忠節亦當在賊掌股，若為復得事我哉？往吐蕃於國無有恩力，猶欲爭十姓、四鎮；今若效力樹恩，則請分於闐、疏勒者，欲何理抑之？且其國諸蠻及婆羅門方自嫌阻，藉令求我助討者，亦何以拒之？是以古之賢人，不願夷狄妄惠，非不欲其力，懼後求無厭，益生中國事也。臣愚以為用吐蕃之力，不見其使。

又請阿史那獻者，豈非以可汗子孫能招綏十姓乎？且斛瑟羅及懷道與獻父元慶、叔僕羅、兄俀子，俱可汗子孫也。往四鎮以他匐十姓之亂，請元慶為可汗，卒亦不能招來，而元慶沒賊，四鎮淪陷。忠節亦嘗請以斛瑟羅及懷道為可汗矣，十姓未附而碎葉幾危。又吐蕃亦嘗以俀子、僕羅並拔布為可汗矣，亦不能得十姓而皆自亡滅，此非它，其子孫無惠下之才，恩義素絕故也。豈止不能招懷，且復為四鎮患，則冊可汗子孫其效固試矣。獻又遠於其父兄，人心何繇即附，若兵力足取十姓，不必要須可汗子孫也。

又請以郭虔瓘搜兵稅馬於拔汗那。往虔瓘已嘗與忠節擅入其國，臣時在疏勒，不聞得一甲一馬，而拔汗那挾忿侵擾，南導吐蕃。將俀子，以擾四鎮。且虔瓘往至拔汗那國，四面無助，若履虛邑，猶引俀子為敝。況今北有娑葛，知虔瓘之西，必引以相援，拔汗那倚堅城而抗於內，突厥邀伺於外，虔瓘等豈能復如往年得安易之幸哉？

疏奏不省。

楚客等因建遣攝御史中丞馮嘉賓持節安撫闕啜，以御史呂守素處置四鎮，以牛師獎為安西副都護，代元振領甘、涼兵，召吐蕃並力擊娑葛。娑葛之使娑臘知楚客謀，馳報之。娑葛怒，即發兵出安西、撥換、焉耆、疏勒各五千騎。於是闕啜在計舒河與嘉賓會，娑葛兵奄至，禽闕啜，殺嘉賓，又殺呂守素於僻城、牛師獎於火燒城，遂陷安西，四鎮路絕。元振屯疏勒水上，未敢動。楚客復表周以悌代元振，且以阿史那獻為十姓可汗，置軍焉耆以取娑葛。娑葛遺元振書，且言：「無仇於唐，而楚客等受闕啜金，欲加兵擊滅我，故懼死而鬥。且請斬楚客。」元振奏其狀。楚客大怒，誣元振有異圖，召將罪之。元振使子鴻間道奏乞留定西土，不敢歸京師。以悌乃得罪，流白州，而赦娑葛。

睿宗立，召為太僕卿。將行，安西酋長有剺面哭送者，旌節下玉門關，去涼州猶八百里，城中爭具壺漿歡迎，都督嗟嘆以聞。景雲二年，進同中書門下三品，遷吏部尚書，封館陶縣男。先天元年，為朔方軍大總管，築豐安、定遠城，兵得保頓。明年，以兵部尚書復同中書門下三品。

玄宗誅太平公主也，睿宗御承天門，諸宰相走伏外省，獨元振總兵扈帝，事定，宿中書者十四昔乃休。進封代國公，實封四百戶，賜一子官，物千段。俄又兼御史大夫，復為朔方大總管，以備突厥。未行，會玄宗講武驪山，既三令，帝親鼓之，元振遽奏禮止，帝怒軍容不整，引坐纛下，將斬之。劉幽求、張說扣馬諫曰：「元振有大功，雖得罪，當宥。」乃赦死，流新州。開元元年，帝思舊功，起為饒州司馬，怏怏不得志，道病卒，年五十八。十年，贈太子少保。

元振雖少雄邁，及貴，居處乃儉約，手不置書，人莫見其喜慍。建宅宣陽里，未嘗一至諸院廄。自朝還，對親欣欣，退就室，儼如也。距國初仕至宰相而親具者，唯元振云。

贊曰：魏、韋皆感概而奮，似矣。及在惸上側臣間，臨機會，不一引手揕奸邪之謀，誠可鄙哉。至牴後艷主以烝譖撼宗社，亦不肯從也。古所謂具臣者，諒乎！元振功顯節完，一跌未復，世恨其蚤歿云。
