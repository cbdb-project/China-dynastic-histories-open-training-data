裕謙，嘉慶二十二年進士，選庶吉士。散館改禮部主事，遷員外郎。道光六年，出為湖北荊州知府，始改今名。調武昌，歷荊宜施道、江蘇按察使。十九年，就遷布政使，署巡撫，尋實授。

二十年，英兵陷定海，伊里布奉命往剿，裕謙代署兩江總督。時英艦游奕海門外洋，江南戒嚴。裕謙赴寶山、上海籌防，檄徐州鎮總兵王志元，佐提督陳化成防海口。疏陳規復定海之策，可無慮者四，難緩待者六，謂各省皆可言守，浙江必應議戰，且應速戰。又疏劾琦善五罪，略曰：「英人至天津，僅五船耳，琦善大張其事，遽稱：『畿疆、遼、沈處處可虞，後來之艦尚多，勢將遍擾南北』。冀聳聽聞，以掩其武備廢弛之咎。張皇欺飾，其罪一。英酋回粵以來，驕桀日甚，琦善惟責兵將謝過，別未設籌，將士解體，軍心沮喪。彼軍乘敝，遂衄我師。我船砲縱不如彼，兵數何啻十倍。琦善不防後路，事敗委過前人。試思琦善未至粵時，未聞失機，其又何說？弛備損威，其罪二。沙角、大角砲臺既失，自應迅駐虎門，乃其奏中不及剿堵事，惟以覆書緩兵為詞，且囑浙省勿進兵。旋以給香港、即日通商定議，不俟交還定海後奏允奉行。違例擅權，其罪三。既畀香港換出定海，而英人仍欲通商寧波，銷售鴉片。何以不在粵翦斷葛藤？將就茍且，其罪四。義律僅外商首領，向來呈牘，自稱遠商遠職。上年在天津、浙江僭稱公使大臣，琦善不之詳，假以稱號。失體招釁，其罪五。琦善已為英人藐玩，各國輕視，不宜久於其任。」疏上，宣宗憤琦善受紿，斥伊里布附和，信裕謙忠直可恃。二十一年春，罷伊里布，以裕謙代之。

裕謙至鎮海，英艦已去定海，渡海往治善後事宜。尋實授兩江總督，以浙事付巡撫劉韻珂、提督餘步雲，自回江南部署防務。初，英兵在定海，殘虐人民，既退，猶四出游奕。裕謙捕獲兵目，剝皮抽筋而懸之，又掘敵尸焚於通衢。英人遂藉口復仇，大舉再犯浙洋，裕謙率江寧駐防及徐州鎮兵千，馳至鎮海督戰，令總兵葛雲飛、鄭國鴻、王錫朋率兵五千守定海，手緘密諭，付臨陣啟視，退者立斬。

八月，敵艦二十九艘、兵三萬來攻，分三路並進，血戰六晝夜，三鎮並死之，定海陷。越數日，敵由蛟門島進犯鎮海，招寶山為要沖，餘步雲守之，別遣總兵謝朝恩守金雞嶺為犄角。裕謙疑步雲懷兩端，乃集將士祭關帝、天後，與眾約：「毋以退守為詞，離城一步；亦毋以保全民命為詞，受洋人片紙。不用命者，明正典刑，幽遭神殛！」步雲知其意，不預盟誓。及戰，裕謙登城，手援枹鼓，步雲詣請遣外委陳志剛赴敵艦，暫示羈縻，裕謙不許。有頃，敵登招寶山，步雲不戰而退。敵復分兵攻金雞嶺，謝朝恩中砲殞，兩山同陷，鎮海守兵望風而潰。裕謙先誓必死，一日經學宮前，見泮池石鐫「流芳」二字，曰：「他日於此收吾尸也！吾曾祖於乾隆二十一年八月殉難，今值道光二十一年八月，非佳兆。」預檢朱批寄諭、奏稿送嘉興行館，處分家事甚悉。臨戰，揮幕客先去，曰：「勝，為我草露布；敗，則代辦後事。」至是果投泮池，副將豐伸泰等拯之出，輿至府城，昏憊不省人事。敵且至，以小舟載往餘姚，卒於途，遂至西興，劉韻珂等視其斂。事聞，贈太子太保，予騎都尉兼一雲騎尉世職，附祀京師昭忠祠，於鎮海建立專祠，謚靖節。柩至京，遣成郡王載銳奠醊。

當初敗，餘步雲疏報鎮海大營先潰，裕謙不知所往。韻珂等奏至，上始釋疑，予優恤。幕客陳若木從兵間代裕謙妻草狀，詣闕訟冤，逮步雲論治伏法。嗣子德崚襲世職，以主事用，官至山東候補知府。
