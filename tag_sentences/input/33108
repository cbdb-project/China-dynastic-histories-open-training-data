
皇甫鎛，涇州臨涇人。貞元初，第進士，又擢制科，為監察御史。居喪游處不度，下除詹事府司直。久之，遷吏部員外郎，典南曹，鈐制吏奸，稍知名。進郎中，遷累司農卿，判度支，改戶部侍郎。憲宗方伐蔡，急於用度，鎛裒會嚴亟，以辦濟師，帝悅，進兼御史大夫。蔡平之明年，遂同中書門下平章事，猶領度支。

鎛以吏道進，既由聚斂句剝為宰相，至雖市道皆嗤之。崔群、裴度以聞，帝怒，不聽。度乃表罷政事，極論鎛奸邪苛刻，天下怨之，將食其肉。且言：「天下安否系朝廷，朝廷輕重在輔相。今承宗削地，程權赴闕，韓弘輿疾討賊，非力能制之，顧朝廷處置能服其心也。若相鎛，則四方解矣。請授以浙西觀察使。」其辭切至。帝以天下略平，亦欲崇臺沼宮觀自娛樂，鎛與程異知帝意，故數貢羨財，陰佐所欲，又賂吐突承璀為奧援。故帝排眾論，決任之，反以度為朋黨，不內其言。

鎛乃益以巧媚自固，建損內外官稟佐國用，給事中崔植上還詔書，乃止。帝斥內帑所餘，詔度支評直，鎛貴售之以給邊兵，故繒陳彩，觸手輒壞，士怨怒，聚焚之。裴度以其事聞，鎛指所著靴曰：「此內府所出，牢韌可服，彼言不可用，詐也。」帝信之。鎛銜度，乃與李逢吉、令狐楚合擠之，出度太原。又以崔群有天下重望，勁正敢言，後議帝號，鎛乃譖群抑損徽稱。帝怒，逐群湖南。

鎛罷度支，進門下侍郎平章事。嘗與金吾將軍李道古共薦方士柳泌、浮屠大通為長年藥，帝惑之。穆宗在東宮，聞其奸妄，始聽政，集群臣於月華門，貶鎛崖州司戶參軍，死其所。
