阿史那社爾，突厥處羅可汗之次子。年十一，以智勇聞。拜拓設，建牙磧北，與頡利子欲谷設分統鐵勒、回紇、僕骨、同羅諸部。處羅卒，哀毀如禮。治眾十年，無課斂。或勸厚賦以自奉，答曰：「部落豐餘，於我足矣。」故首領咸愛之。頡利數用兵，社爾諫，弗納。

貞觀元年，鐵勒、回紇、薛延陀等叛，敗欲谷設於馬獵山，社爾助擊之，弗勝。明年，將餘眾西保可汗浮圖城。會頡利滅，西突厥統葉護又死，奚利必咄陸可汗與泥孰爭國，社爾引兵襲之，得其半國，有眾十餘萬，乃自號都布可汗。謂諸部曰：「始為亂破吾國者，延陀也，今我據西方，而不平延陀，是忘先可汗，非孝也。事脫不勝，死無恨。」酋長皆曰：「我新得西方，須留撫定。今直棄之，遠擊延陀，延陀未擒，葉護子孫將復吾國。」社爾不從，選騎五萬，討延陀磧北，連兵十旬，士苦其久，稍潰去。延陀縱擊，大敗之，乃走保高昌，眾才萬人，又與西突厥不平，由是率眾內屬。

十年入朝，授左驍衛大將軍，處其部於靈州。詔尚衡陽長公主，為駙馬都尉，典衛屯兵。十四年，以交河道行軍總管平高昌，諸將咸受賞，社爾以未奉詔，秋毫不敢取，見別詔，然後受，又所取皆老弱陳弊。太宗美其廉，賜高昌寶鈿刀、雜彩千段，詔檢校北門左屯營，封畢國公。從征遼東，中流矢，揠去復戰，所部奮厲，皆有功。還，擢兼鴻臚卿。

二十一年，以昆丘道行軍大總管與契爾何力、郭孝恪、楊弘禮、李海岸等五將軍發鐵勒十三部及突厥騎十萬討龜茲。師次西突厥，擊處蜜、處月，敗之。入自焉耆西，兵出不意，龜茲震恐。進屯磧石，伊州刺史韓威以千騎先進，右驍衛將軍曹繼叔次之。至多褐城，其王率眾五萬拒戰。威陽卻，王悉兵逐北，威與繼叔合，殊死戰，大破之。社爾因拔都城，王輕騎遁。社爾留孝恪守，自率精騎追躡，行六百里。王據大撥換城，嬰險自固。社爾攻凡四十日，入之，擒其王，並下五大城。遣左衛郎將權祗甫徇諸酋長，示禍福，降者七十餘城，宣諭威信，莫不歡服。刻石紀功而還。因說於闐王入朝，王獻馬畜三百餉軍，西突厥、焉耆、安國皆爭犒師。孝恪之在軍，床帷器用多飾金玉，以遺社爾，社爾不受。帝聞，曰：「二將優劣，不復問人矣。」帝崩，請以身殉，衛陵寢，高宗不許。遷右衛大將軍。永徽六年卒，贈輔國大將軍、並州都督，陪葬昭陵，治塚象蔥山，謚曰元。
