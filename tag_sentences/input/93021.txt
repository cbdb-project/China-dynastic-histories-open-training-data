皋字子蘭，少補左司禦兵曹參軍。天寶十一載嗣王。事母太妃鄭以孝聞。安祿山反，奉母逃民間，間走蜀，謁玄宗，由都水使者遷左領軍將軍。上元初旱歉，皋祿不足養，請補外，不許，乃故抵輕法，貶溫州長史，俄攝州事。州大饑，發官廩數十萬石賑餓者，僚史叩庭請先以聞，皋曰：「人日不再食且死，可俟命後發哉？茍殺我而活眾，其利大矣！」既貸，乃自劾，優詔開許，就進少府監。時殿中侍御史李鈞與其弟京兆法曹參軍鍔宦既遂，不肯還鄉，母窮不自給。皋行縣見之，嘆曰：「入則孝，出則悌，有餘力則學。若二子者可與事君乎哉？」舉劾之，並錮死。召還，未得見，即上書言治道，詔授衡州刺史，為觀察使謾劾，貶潮州。會楊炎起道州為宰相，知皋直，復用為衡州刺史。初，御史覆訊，皋懼憂其母，出則囚服，入乃衣冠，貌言如平常。及為潮，以遷入告。至是復位，乃言其實。建中元年，進拜湖南觀察使。前帥辛京杲貪虐，使部將王國良戍武岡，賴其富，即劾以死，國良恐，據縣反，斂荊、黔、洪、桂兵討之，再歲不能下。皋至，遺書曰：「觀將軍非敢大逆者，特逃讒抗死爾！將軍遇我，可以降，我固為京杲誣者，幸蒙雪，何忍以兵加將軍哉？以為不然，我以陣術破將軍陣，以攻法屠將軍城，非將軍所度也。」國良得書，喜且畏，因請降，然內尚首鼠。皋即日單騎稱使者造國良壘，賊延使者入，皋大呼其軍曰：「有識曹王者乎？乃我也。來受良降，良今安在？」一軍愕眙，不敢動，國良迎拜，叩頭請罪。皋執手，約為昆弟，則盡焚攻守具，散其兵。有詔赦之，賜名惟新。

明年，持母喪至江陵。會梁崇義反，奪為左衛大將軍，復觀察湖南。李希烈反，遷江西節度使。受命日，不宿家，至豫章，大令將吏曰：「有功未申與懷器謀不發者，皆自言。」得裨校伊慎、李伯潛、劉旻，悉補大將。擢王鍔為中軍，以馬彞、許孟容為幕府。治戰艦，裒兵二萬，以士二千五百委慎等教之。自將五百人，教以秦兵團力法，聯其賞罰，弛張如一，乃約以五百人擊慎卒二千五百，莫能當其鋒，即盡以教之。初，慎嘗從希烈平襄州，至是，希烈懼為皋用，即反間，德宗信之，將誅慎，皋請赦之，使自效。會與賊夾江陣，皋勉慎立功，以所乘馬及其鎧賜之，使將先鋒，斬賊數百級，乃免。

賊柵蔡山不可攻，皋聲言西取蘄，引兵艦循崖溯江上。賊聞，以羸師保柵，悉軍行江北，與皋直。西去蔡山三百里，皋遣步士悉登舟，順流下，攻蔡山，拔之。間一日，賊救至，遂大敗，乃取蘄州，降其將李良，平黃州，兵益振。

會舒王為元帥，授皋前軍兵馬使。俄而天子狩奉天，鹽鐵使包佶為陳少游所窘，以運艚溯江，次蘄口，希烈使杜少誠將步騎三萬將絕江道，皋遣伊慎兵七千御於永安，走之。以功進工部尚書。帝駐梁州，皋之貢助相望。以天子處外，乃不敢居城府，出屯西塞山大洲，徙郡縣為軍市。改戶部尚書。又遣伊慎、王鍔攻安州，未下，希烈遣劉戒虛以步騎八千援之，皋命李伯潛迎擊於應山，俘之，遂下安州，斬偽刺史王嘉祥。希烈別遣兵援隋州，皋破之厲鄉，因下平靜、白雁關，賊遂不敢南略。遷荊南節度使，賜實封三百戶。凡戰大小三十二，取州五、縣二十，斬首三萬三千，禽生萬六千，未嘗敗。師所過，不敢伐桑棗、踐禾稼。朝廷仰食江淮，而西道出九江，至大別，皆與賊接，皋轉戰數千里，餉路遂通，江漢倚皋為固。淮西平，乃請護喪歸東都，帝走中人賵吊。訖葬來朝，還就鎮。初，江陵東北傍漢有古鄣，不治，歲輒溢。皋修塞之，得其下良田五千頃。規江南廢洲為廬舍，構二橋跨江，而流人自占者二千餘家。繇荊抵樂鄉二百里，其間墟聚凡數十，不井飲，皋始命鑿井以便人。貞元初，吳少誠擅蔡，故徙皋鎮山南東道，割隋、汝以益軍，練兵峙糧，市回鶻馬以益戰騎，歲時大畋以教士，少誠畏之。皋性勤儉，能知人疾苦。參聽微隱，盡得吏下短長，其賞罰必信。所至常平物估，豪舉不得擅其利。教為戰艦，挾二輪蹈之，鼓水疾進，駛於陣馬。有所造作，皆用省而利長。以物遺人，必自視衡量，庫帛皆印署，以杜吏謾。扶鳳馬彞未知名，皋識之，卒以正直稱。張柬之有園圃在襄陽，皋嘗宴集，將市取之。彞曰：「漢陽有中興功，今遺業當百世共保，奈何使其子孫鬻乎？」皋謝曰：「主吏失詞，以為君羞，微君安得聞此言？」卒年六十，贈尚書右僕射，謚曰成。皋嘗自創意為欹器，以颻木上出五觚，下銳圓，為盂形，所容二豆，少則水弱，多則強，中則水器力均，雖動搖，乃不覆雲。
