晏殊，字同叔，撫州臨川人。七歲能屬文，景德初，張知白安撫江南，以神童薦之。帝召殊與進士千餘人並試廷中，殊神氣不懾，援筆立成。帝嘉賞，賜同進士出身。宰相寇準曰：「殊江外人。」帝顧曰：「張九齡非江外人邪？」後二日，復試詩、賦、論，殊奏：「臣嘗私習此賦，請試他題。」帝愛其不欺，既成，數稱善。擢秘書省正字，秘閣讀書。命直史館陳彭年察其所與游處者，每稱許之。

明年，召試中書，遷太常寺奉禮郎。東封恩，遷光祿寺丞，為集賢校理。喪父，歸臨川，奪服起之，從祀太清宮。詔修寶訓，同判太常禮院。喪母，求終服，不許。再遷太常寺丞，擢左正言、直史館，為升王府記室參軍。歲中，遷尚書戶部員外郎，為太子舍人，尋知制誥，判集賢院。久之，為翰林學士，遷左庶子。帝每訪殊以事，率用方寸小紙細書，已答奏，輒並稿封上，帝重其慎密。

仁宗即位，章獻明肅太后奉遺詔權聽政。宰相丁謂、樞密使曹利用，各欲獨見奏事，無敢決其議者。殊建言：「群臣奏事太后者，垂簾聽之，皆毋得見。」議遂定。遷右諫議大夫兼侍讀學士，太后謂東宮舊臣，恩不稱，加給事中。預修《真宗實錄》。進禮部侍郎，拜樞密副使。上疏論張耆不可為樞密使，忤太后旨。坐從幸玉清昭應宮從者持笏後至，殊怒，以笏撞之折齒，御史彈奏，罷知宣州。數月，改應天府，延范仲淹以教生徒。自五代以來，天下學校廢，興學自殊始。召拜御史中丞，改資政殿學士、兼翰林侍讀學士，兵部侍郎、兼秘書監，為三司使，復為樞密副使，未拜，改參知政事，加尚書左丞。太后謁太廟，有請服袞冕者，太后以問，殊以《周官》後服對。太后崩，以禮部尚書罷知亳州，徙陳州，遷刑部尚書，以本官兼御史中丞，復為三司使。

陜西方用兵，殊請罷內臣監兵，不以陣圖授諸將，使得應敵為攻守；及募弓箭手教之，以備戰鬥。又請出宮中長物助邊費，凡他司之領財利者，悉罷還度支。悉為施行。康定初，知樞密院事，遂為樞密使。進同中書門下平章事。慶歷中，拜集賢殿學士、同平章事，兼樞密使。

殊平居好賢，當世知名之士，如范仲淹、孔道輔皆出其門。及為相，益務進賢材，而仲淹與韓琦、富弼皆進用，至於臺閣，多一時之賢。帝亦奮然有意，欲因群材以更治，而小人權幸皆不便。殊出歐陽修為河北都轉運，諫官奏留，不許。孫甫、蔡襄上言：「宸妃生聖躬為天下主，而殊嘗被詔志宸妃墓，沒而不言。」又奏論殊役官兵治僦舍以規利。坐是，降工部尚書、知穎州。然殊以章獻太后方臨朝，故志不敢斥言；而所役兵，乃輔臣例宣借者，時以謂非殊罪。

徙陳州，又徙許州，稍復禮部、刑部尚書。祀明堂，遷戶部，以觀文殿大學士知永興軍，徙河南府，遷兵部。以疾，請歸京師訪醫藥。既平，復求出守，特留侍經筵，詔五日一與起居，儀從如宰相。逾年，病浸劇，乘輿將往視之。殊即馳奏曰：「臣老疾，行愈矣，不足為陛下憂也。」已而薨。帝雖臨奠，以不視疾為恨，特罷朝二日，贈司空兼侍中，謚元獻，篆其碑首曰「舊學之碑」。

殊性剛簡，奉養清儉。累典州，吏民頗畏其悁急。善知人，富弼、楊察，皆其婿也。殊為宰相兼樞密使，而弼為副使，辭所兼，詔不許，其信遇如此。文章贍麗，應用不窮，尤工詩，閑雅有情思，晚歲篤學不倦。文集二百四十卷，及刪次梁、陳以後名臣述作，為《集選》一百卷。