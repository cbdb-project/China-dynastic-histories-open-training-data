20647,1: 安樂公主，最幼女。帝遷房陵而主生，解衣以褓之，名曰裹兒。姝秀辯敏，後尤愛之。下嫁武崇訓。帝復位，光艷動天下，侯王柄臣多出其門。嘗作詔，箝其前，請帝署可，帝笑從之。又請為皇太女，左僕射魏元忠諫不可，主曰：「元忠，山東木強，烏足論國事？阿武子尚為天子，天子女有不可乎？」與太平等七公主皆開府，而主府官屬尤濫，皆出屠販，納訾售官，降墨敕斜封授之，故號「斜封官」。主營第及安樂佛廬，皆憲寫宮省，而工緻過之。嘗請昆明池為私沼，帝曰：「先帝未有以與人者。」主不悅，自鑿定昆池，延袤數里。定，言可抗訂之也。司農卿趙履溫為繕治，累石肖華山，隥彴橫邪，回淵九折，以石瀵水。又為寶爐，鏤怪獸神禽，間以璖貝珊瑚，不可涯計。崇訓死，主素與武延秀亂，即嫁之。是日，假後車輅，自宮送至第，帝與後為御安福門臨觀，詔雍州長史竇懷貞為禮會使，弘文學士為儐，相王障車，捐賜金帛不貲。翌日，大會群臣太極殿，主被翠服出，向天子再拜，南面拜公卿，公卿皆伏地稽首。武攸暨與太平公主偶舞為帝壽。賜群臣帛數十萬。帝御承天門，大赦，因賜民酺三日，內外官賜勛，緣禮官屬兼階、爵。奪臨川長公主宅以為第，旁徹民廬，怨聲囂然。第成，禁藏空殫，假萬騎仗、內音樂送主還第，天子親幸，宴近臣。崇訓子方數歲，拜太常卿，封鎬國公，實封戶五百。公主滿孺月，帝、後復幸第，大赦天下。時主與長寧、定安三家廝臺掠民子女為奴婢，左臺侍御史袁從一縛送獄，主入訴，帝為手詔喻免。從一曰：「陛下納主訴，縱奴騶掠平民，何以治天下？臣知放奴則免禍，劾奴則得罪於主，然不忍屈陛下法，自偷生也。」不納。臨淄王誅庶人，主方覽鏡作眉，聞亂，走至右延明門，兵及，斬其首。追貶為「悖逆庶人」。睿宗即位，詔以二品禮葬之。趙履溫諂事主，嘗褫朝服，以項挽車。庶人死，蹈舞承天門呼萬歲，臨淄王斬之，父子同刑。百姓疾其興役，割取肉去。