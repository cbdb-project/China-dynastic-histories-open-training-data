張百熙，字埜秋，長沙人。同治十三年進士，授編修。督山東學政，典試四川。命直南書房，再遷侍讀。

光緒二十年，朝鮮釁起，朝議多主戰。百熙疏劾李鴻章陽作戰備，陰實主和，左寶貴、聶士成皆勇敢善戰之將，以餉械不繼，遂致敗績，咎在鴻章；又劾禮親王世鐸筦樞務，招權納賄，戰事起，一倚鴻章，貽誤兵機：皆不報。時值太后萬壽，承辦典禮者猶競尚華飾，百熙奏罷之。復偕侍講學士陸寶忠等合彈樞臣朋比誤國十大罪。未幾，孫毓汶引疾歸，恭親王奕訢復入軍機，而百熙亦出督廣東學政。累遷內閣學士。二十四年，坐濫舉康有為，革職留任。二十六年，授禮部侍郎，擢左都御史，充頭等專使大臣。拳匪亂定，下詔求言，百熙抗疏陳大計，請改官制，理財政，變科舉，建學堂，設報館。明年，遷工部尚書，調刑部，充管學大臣。

京師之有大學堂也，始於中日戰後。侍郎李端棻奏請立學，中旨報可，而樞府厭言新政，請緩行。迄戊戌，乃奉嚴旨，促擬學章，命孫家鼐為管學大臣。及政變，惟大學以萌芽早得不廢。許景澄繼管學，坐論義和團被誅。兩宮西幸，百熙詣行在，以人望被斯任，於是海內欣然望興學矣。百熙奏加冀州知州吳汝綸五品卿銜，總教大學。汝綸辭不應，百熙具衣冠拜之，汝綸請赴日本察視學務。大學教職員皆自聘，又薪金優厚，忌嫉者眾，蜚語浸聞。汝綸返國，未至京，卒；而百熙所倚以辦學者，門人沈兆祉亦受讒構。大學既負時謗，言官奏稱本朝定制，部官大率滿、漢相維，請更設滿大臣主教事，乃增命榮慶為管學大臣。旋別設學務處，以張亨嘉為大學總監督，百熙權益分。始議分建七科大學，又選派諸生游學東西洋。榮慶意不謂可，而百熙持之堅，親至站送諸生登車。各省之派官費生自此始。值張之洞入覲，命改定學章，及還鎮，復命家鼐為管學大臣。凡三管學，百熙位第三矣。百熙擬建分科大學，以絀於貲而止，惟創醫學及譯學館、實業館，遽謝學務。賞黃馬褂、紫禁城騎馬。後歷禮部、戶部、郵傳部尚書，政務、學務、編纂官制諸大臣。卒，贈太子少保，謚文達。
