宣宗繼天興統述道勤仁英武聖孝皇帝諱珣，本名吾睹補，顯宗長子，母曰昭華劉氏。

大定三年癸未歲生，世宗養于宮中。十八年，封溫國公，加特進。二十六年，賜今名。二十九年，進封豐王，加開府儀同三司，累判兵、吏部，又判永定、彰德等軍。承安元年，進封翼王。泰和五年，改賜名從嘉。八年，進封邢王，又封昇王。所至著祥異。

至寧元年八月，衛紹王被弒，徒單銘等迎于彰德府。既至京，親王、百官上表勸進。

九月甲辰，既皇帝位於大安殿。以紇石烈胡沙虎為太師、尚書令兼都元帥，封澤王。乙巳，諭尚書省，事有規畫者皆即規畫，悉依世宗所行行之。丙午，以駙馬雄名第賜胡沙虎。丁未，諭宰臣曰：「朕即大位，群臣凡有所見，各直言勿隱。」臨奠於衛紹王第。有司奏，舊禮當設坐哭。上命撤坐，伏哭盡哀。敕有司以禮改葬。戊申，御仁政殿視朝。賜胡沙虎坐，胡沙虎不辭。辛亥，封皇子守禮為遂王，守純為濮王，皇女溫國公主。夔王永升薨，上親臨奠。大元遣乙里只來。壬子，改元貞祐，大赦。恩賚中外臣民有差。丙辰，左諫議大夫張行信上章言崇節儉、廣聽納、明賞罰三事。尚書右丞相徒單鎰進左丞相，封廣平郡王。庚申，澤王胡沙虎等議廢故衛王為庶人，上曰：「朕徐思之，以諭卿等。」壬戌，授胡虎中都路和魯忽土世襲猛安。丙寅，詔諭六品以下官，有事可言者言之無隱。

閏月戊辰朔，拜日于仁政殿，自是每月吉為常。授尚書左丞相徒單鎰中都路迭魯猛安。庚午，上復舊名珣，詔所司，告天地廟社。前所更名二字，自今不須迴避。辛未，詔追尊皇妣為皇太后。是日，皇妃皇子至自彰德府。遣使使宋。己卯，左諫議大夫張行信上疏請立皇太子。甲申，立子守忠為皇太子。丙戌，詔降故衛王為東海郡侯。甲午，減定監察御史為十二員。

冬十月丁酉朔，京師戒嚴。辛丑，大元乙里只來。乙巳，詔應遷加官賞，諸色人與本朝人一體。庚戌，敕有司，皇太子冊禮俟邊事息然後舉行。辛亥，元帥右監軍術虎高琪戰于城北，凡兩敗績而歸，就以兵殺胡沙虎於其第，持其首詣闕待罪。赦之，仍授左副元帥。壬子，殿前都點檢紇石烈特末也等補外。甲寅，張行信上封事，言正刑賞、擇將帥，及鄯陽、石古乃之冤。大元兵下涿州。設京城鎮撫彈壓官。置招賢所。癸亥，放宮女百三十人。

十一月戊辰，夏人攻會州，徒單醜兒兵擊走之。庚午，將乞和于大元，詔百官議於尚書省。以橫海軍節度使承暉為尚書右丞，耿端義為參知政事。癸未，詔贈死事裴滿福興及鄯陽、石古乃官。大元兵徇觀州，刺史高守約死之。又徇河間府、滄州。乙未，定亡失告身文憑格。

十二月丁酉朔，上御應天門，詔諭軍士，仍出銀以賜之。平章政事徒單公弼進尚書右丞相，尚書右丞承暉進都元帥兼平章政事，左副元帥術虎高琪進平章政事兼前職。

二年春正月丁卯朔，以邊事未息，詔免朝賀。辛未，大元兵徇彰德府，知府事黃摑九住死之。宋人攻秦州，統軍使石抹仲溫擊卻之。癸未，有司奏，請權止今年禘享朝獻原廟及皇太后冊禮，從之。乙酉，徵處士王澮，不至。大元兵徇益都府。命有司復議本朝德運。乙未，大元兵徇懷州，沁南軍節度使宋扆死之。二月丙申朔。壬子，大元乙里只扎八來。丙辰，罷按察司。壬戌，大元乙只復來。

三月辛未，遣承暉詣大元請和。丁丑，赦國內。癸未，京師大括粟。甲申，大元乙里只扎八來。詔百官議于尚書省。戊子，以濮王守純為殿前都點檢兼侍衛親軍都指揮使，權都元帥府事。庚寅，奉衛紹王公主歸于大元太祖皇帝，是為公主皇后。辛卯，詔許諸人納粟買官。京師戒嚴。壬辰，大元兵下嵐州，鎮西軍節使烏古論仲溫死之。夏四月乙未朔，以知大興府事胥鼎為尚書右丞。戊戌，奉遷昭聖皇后柩於新寺。時山東、河北諸郡失守，惟真定、清、沃、大名、東平、徐、邳、海數城僅存而已，河東州縣亦多殘毀。兵退，命僕散安貞等為諸路宣撫使，安集遺黎。至是以大元允和議，大赦國內。癸卯，權厝昭聖皇后於新寺。甲辰，詔有司具陣亡人子孫以備錄用。丁未，以都元帥承輝為右丞相。庚戌，左丞相、監修國史廣平郡主徒單鎰薨。乙卯，尚書省奏巡幸南京，詔從之。己未，葬衛紹王。

五月癸酉，承暉加金紫光祿大夫，封定國公。尚書左丞抹撚盡忠加崇進，封申國公。

甲戌，霍王從彞薨。乙亥，輟朝。上決意南遷，詔告國內。太學生趙昉等上章極論利害，以大計已定，不能中止，皆慰諭而遣之。詣原廟奉辭。戊寅，將發，雨，不果行。以南京留守僕散端等嘗請臨幸，及行，先詔諭之。辛巳，詔遷衛紹、鎬厲王家屬于鄭州。壬午，車駕發中都。是日雨，至甲申止。丙戌，次定興。禁有司扈從踐蹂民田。丁亥，次安肅州，元帥右監軍完顏弼以兵迎見。癸巳，次中山府，敕扈從軍所踐禾稼，計直酬之。

六月甲午朔，以按察轉運使高汝礪為參知政事。癸丑，次內丘縣。大元乙里只來。戊午，次彰德府，曲赦其境內。庚申，次鉅橋鎮。是日，南京行宮寶鎮閣災。壬戌，次宜村。黃龍見西北。

秋七月，車駕至南京。詔立元妃溫敦氏為皇后。

八月甲午，以立后，百官上表稱賀。庚子，皇太子至自中都。丁未，夏人入邊，命移文責之。甲寅，罷經略司。應奉翰林文字完顏素蘭上書言事。

九月壬戌朔，日有食之。皇孫生。癸亥，山東路報萊州之捷。辛未，立監察御史陞黜格。庚辰，詔訓練軍士。丁亥，諭宣徽院，正旦生辰不須進物。太白晝見于軫。戊子，禁軍官圍獵。

冬十月甲午，詔遣官市木波、西羌馬。陜西軍戶戰死者給糧贍其家。丁酉，大元兵徇順州，勸農使王晦死之。壬寅，左副元帥兼尚書左丞抹撚盡忠進平章政事。以御史中丞孛術魯德裕為參知政事兼簽樞密院事。曲赦中都路。乙卯，遣參知政事孛術魯德裕行尚書省于大名府。丙辰，大元兵收成州。諭大名行省貶損用度。德州防禦使完顏醜奴伏誅。

十一月丁卯，以御史大夫僕散端為尚書左丞相。曲赦山東路。辛未，詔賜衛紹王家屬既稟。詔有司答夏國牒。丙子，許諸色人試武舉。蘭州譯人程陳僧叛，西結夏人為援。辛巳，熒惑犯房宿鉤鈐星。癸未，曲赦遼東路。敕罷宣撫司輒擬官。

十二月戊戌，遣真定行元帥府事永錫等援中都。頒勸農詔。丁未，以和議既定，聽民南渡。乙卯，登州刺史耿格伏誅，流其妻孥。大元兵徇懿州，節度使高閭山死之。

三年春正月辛酉朔，宋遣使來賀。壬戌，遣內侍諭永錫防邊，毋以和議為辭。癸亥，曲宴群臣、宋使。定文武五品以上侍坐員，遂為常制。乙丑，詔宣撫阿海、總管合住討賊劉二祖、張汝楫。戊辰，尚書省言：「內外軍人入粟補官者多，行伍浸虛。請俟平定，應監差者與三酬，門戶有職事者升一等，其子弟應廕者罷之。」上可其奏。乙亥，夏人犯環州。北京軍亂，殺宣撫使奧屯襄。丁丑，右副元帥蒲察七斤以其軍降於大元。辛巳，皇太子疾。輟朝。乙酉，皇太子薨。

二月辛卯，環州刺烏古論延壽及斜卯毛良虎等敗夏人於州境，詔進官有差。大元乙里只來。壬辰，上臨奠皇太子殯所。有司奏辰日不哭，上曰：「父子至親，何可拘忌！」命御史中丞李英、元帥左都監烏古論慶壽領兵護餉中都，付以空名宣敕，許視功遷敘，逗撓者治以軍律。乙未，改寧邊州隸嵐州。丁酉，詔諸色人遷官並視女直人，有司妄生分別，以違制論，從戶部郎中奧屯阿虎請也。辛丑，敕宰臣饋乙里只酒饌。壬寅，頒獎諭官吏軍民詔，曲赦，招撫北京作亂者。丙午，尚書省以南遷後，吏部秋冬置選南京，春夏置選中都，赴調者不便，請併選於南京。從之。武清縣巡檢梁佐、柳口巡檢李咬住以誅颭賊張暉、劉永昌等功進官有差，皆賜姓完顏。丁未，山東宣撫使僕散安貞遣提控僕散留家等破賊楊安兒步騎三萬，殲其眾，降偽頭目三百餘人、脅從民三萬餘戶。戊申，減沿邊州府官資考有差。壬子，立保城無虞及捕獲姦叛遷賞格。乙卯，敕奏急事不拘假日。丁巳，日初出赤如血，欲沒復然。戊午，隆德殿鴟尾壞。

三月壬戌，詔河北州縣官，令文武五品以上辟舉，不聽以它事差占，仍勒終任。有勞績者但升遙領之職，應降罰者亦止本處居住。時河北殘毀，吏治多茍且以求代易，故著是令。癸亥，詔百官各陳防邊利害，封章以聞。丙寅，敕河東、河北、大名長貳官訓練隨處義兵，鄰境有警，責其救援。降人自拔歸國者遷職，仍列其姓名，以招諭來者。沿河州縣官罷軟不勝職任者汰去，令五品已上官公舉，仍許今季到部人內先擇能者量緩急易之。丁卯，安武軍節度使張行信上書言急務四事。庚午，諭遼東宣撫使蒲鮮萬奴選精銳屯沈州、廣寧，以俟進止。壬申，長春節，宋遣使來賀。戊寅，諭尚書省，歲旱，議弛諸處碾磑，以其水溉民田。己卯，雨。自去冬不雨雪，至是始雨。勸農使李革言：「河北州縣官吏多求河南差占以避難，宜發元任領戍兵者。不可離則別注以往。」庚辰，御史臺言：「在京軍官及委差官芻糧券例悉同征行，乞減其給。樞密院委差有俸有吏，非征行不必給。」皆從之。敕尚書省，入粟補官者毋括其戶為軍。有司議賞軍功，毋有所沮格。壬午，山東宣撫司報大沫堌之捷，夾谷石里哥及沒烈擒賊渠劉二祖等斬之，前後殆賊萬計。西京軍民變，遣官撫諭之。己丑，禁州縣置刃於杖以決罪人。前年，京兆治中李友直私逃華州，結同知防禦使馮朝、河州防禦判官郝遵甫、平涼府同知致仕楊庭秀、水洛縣主簿宿徽等團集州民，號「忠義扈駕都統府」，相手延為亂，殺其防禦判官完顏八斤及城中女直人，以書約都統楊珪，為府兵所得。珪諱之，請自效，誘友直等執之，麾所招千餘人納仗，坑諸城下。時京師道路隔絕，安撫司以便宜族友直等，至是以狀聞。乃贈八斤及被害官軍十餘人各一官，賻錢三百貫。

夏四月癸巳，河東宣撫使胥鼎言利害十三事。長勝軍都統楊珪伏誅。丙申，河南路蝗，遣官分捕。上諭宰臣曰：「朕在潛邸，聞捕蝗者止及道傍，使者不見處即不加意，當以此意戒之。」權參知政事德升言：「舊制夏至後免朝，四日一奏事。」上曰：「此在平時可耳。方今多故，勿謂朕勞，遂云當免，但使國事無廢則善矣。」己亥，曲赦山東路。癸卯，籍赴選臨當官為軍。乙巳，罷都南行尚書六部。侯摯言九事。曲赦蒲察七斤脅從之黨，募能殺獲七斤者，以其官官之。丙午，以調度不給，凡隨朝六品以下官及承應人，罷其從己人力輸傭錢。經兵州、府其吏減半，司、縣吏減三之一。其餘除開封府、南京轉運司外，例減三之一。有祿官吏被差不出本境並罷給券，出境者以其半給之。脩內司軍夫亦減其半。丁未，故皇太子啟菆，賜謚曰莊獻，戊申，權葬迎朔門外。

詔自今策論詞賦進士，第一甲第一人特遷奉直大夫，第二人以下，經義第一人並儒林郎，第二甲以下徵事郎，同進士從仕郎，經童將仕郎。壬子，芮國公從厚薨。詔遣使同山西宣撫司選其民勇健者為軍。論有司，勿拒河北避兵之民，所至加存恤。用山東西路宣撫副使完顏弼言，招大沫堌渠賊孫邦佐、張汝楫以五品職，下詔湔洗其罪。乙卯，詔檢核朝廷差遣官券歷，無故稽留中道者罪之。丙辰，諭田琢留山西流民少壯者充軍，老幼者令就食於邢、洺等州，欲趣河南者聽。上議遣親軍六千餘及所募二千七百人援中都，宰臣以為行宮單弱，親軍不可遣，遂止。

五月庚申，招撫山西軍民，仍降詔諭之。是日，中都破，尚書右丞相兼都元帥定國公承暉死之。戶部尚書任天寵、知大興府事高霖皆及於難。壬戌，降空名宣敕、紫衣師德號度牒，以補軍儲。辛未，立皇孫鏗為皇太孫。癸酉，劉炳上書言十事。辛巳，上諭宰臣：「多事之秋，陳言者悉送省。恐卿等不暇，朕於宮中置局，命方正官數員擇可取者付出施行，何如？」宰臣請如聖諭。詔削納馬補官恩例。戊子，謀代西夏，遣大臣鎮撫京兆。

秋七月戊午朔，大元兵收濟源縣。己未，徵弓箭於內外品官，三品以上三副，四品、五品二副，餘以等級征之。庚申，置陳、潁漕運提舉官，以戶部勾當官往來督察。有星如太白，色青白，有尾，出紫微垣北極傍，入貫索中。上聞河北譏察官有要求民財始聽民渡河者，避兵民至或餓死、自溺，特命御史臺體訪之。又禁隨朝職官奪民碾磑以自營利。詔河間有孤城，移其軍民就粟清州，括民間騾付諸軍，與馬參用。辛酉，議括官田及牧馬地以贍河北軍戶之徙河南者，已為民佃者俟獲畢日付之。群臣迭言其不便，遂寢。癸亥，詔河北郡縣軍須並減河南之半。定尚書所造諸符：樞密院鹿，宣撫司魚，統軍司虎。丙寅，遣參知政事高汝礪往河南，便宜措置糧儲。制品官納弓箭之令，丁憂致仕者免。甲戌，借平陽民租一年。詔職官更兵亡失告身，見任者保識即重給之，妄冒者從詐偽法。丙子，尚書省奏給皇太孫歲賜錢，上不從，曰：「襁褓兒安所用之。」詔致仕官俸給比南征時減其半。丁丑，肅宗神主至自中都，奉安於明俊殿。戊寅，月入畢宿中，戊夜犯畢大星。己卯，明德皇后神主至中都。裁損宮中歲給有差。甲申，詔尚書省，行六部太多，其令各路運司兼之。改交鈔名「貞祐寶券」。

八月戊子朔，以陜西統軍使完顏合打簽樞密院事。己丑，制軍府庶事樞密院官須與經歷官裁決，經歷議是而院官不從，許直以聞。癸巳，詔遣官體究京西路親遷軍戶。丙申，諭尚書省，職官犯罪。大者即施行之，小者籍之，事定始論其罪，諭樞密院，撒合輦所簽軍有具戒僧人，可罷遣之。己亥，詔武舉官非見任及已從軍者，隨處調赴京師，別為一軍，以備用。被薦未授官者，量才任之。庚子，上慮平陽城大，兵食不足，議棄之，宰臣持不可。賞前冀州教授粘割忒鄰，集義兵，出方略，遏土寇，兵後攝州，復立州治，積芻糧，招徠民戶至五萬，特遷三官，升正五品職。置山東西路總管府于歸德府及徐、亳二州。以太常卿侯摯為參知政事，行尚書省于河北東、西兩路。太祖御容至自西京，奉安于啟慶宮。甲辰，置行樞密院於徐州、歸德府。詔諸職官不拘何從出身，其才可大用者尚書省具以聞。丙午，山東西路宣撫使完顏弼表：「遙授同知東平府事張汝楫將謀復叛，密遣人招同知益都府事孫邦佐。邦佐斬其人，馳報弼，弼殺汝楫及其黨萬餘。承制升邦佐德州防禦使，餘立功者賞有差。」上嘉弼功，加崇進，封密國公，詔獎諭之。丁未，詔近臣舉良將，加孫邦佐昭毅大將軍、泰定軍節度使，仍官其子。戊申，東平、益都、太原、潞州置元帥府。大赦。己酉，監察御史許古獻恢復中都之策。紅襖賊掠成武，宣撫副使顏盞天澤討走之，斬首數百級。進天澤一官，將校有功者命就遷賞。命侯摯招邢州賊程邦傑以官，不從則誘其黨圖之。減戶部乾辦官四員及委差官有差。壬子，置行省於陜西。乙卯，增沿河闌糴之法，十取其八，以抑販粟之幣，仍嚴禁私渡。增步軍萬人戍京以西，四萬人戍京以東。選陜西騎兵二千，增京畿之衛。諭陜西，堅守延安、臨洮、環、慶、蘭、會、保安、綏德、平涼、德順、鎮戎、涇原、酈、坊、邠、寧、乾、耀等處要害。分渭南州郡步兵屯平涼，令宣撫使治邠州，副使治同州之澄城以統之。更以步騎守沿渭諸津。丙辰，元帥左監軍兼知真定府事永錫坐援中都失律，削官爵，杖之八十。

九月丁巳朔，戶部侍郎奧屯阿虎言：「國家多故，職官往往不仕。乞限以兩季，違者勿復任用。」上嫌其太重，命違限者止奪三官，降職三等，仍永不升注。辛酉，除名永錫特遷信武將軍、息州刺史。甲子，諭宰臣，沿淮塘路以南地向授民業，今為豪勢據奪者，其令有司察之。丙寅，樞密院言：「陜西、河東世襲蕃部巡檢，昨與世襲猛安謀克例罷其俸。今邊事方急，宜仍給之，庶獲其用。又西邊弓箭手有才武出眾，獲功未推賞者，令宣撫司核實以聞。」從之。丁卯，以秋稼未獲，禁軍官圍獵。詔授隱士王澮太中大夫、右諫議大夫，充遼東宣撫司參謀官。戊辰，遙授武寧軍節度副使徒單吾典告平章政事抹撚盡忠逆謀，詔有司鞫之。設潼關提控總領軍馬等官。辛未，置河北東路行總管府於原武、陽武、封丘、陳留、延津、通許、杞諸縣，以治所徙軍戶。命司屬令和尚等護治鞏國公按辰第。上謂宰臣曰：「按辰所為不慎，或至犯法。舍之則理所不容，治之則失親親之道，但當設官以防之耳。」按辰尋以不法，謫博州防禦使。黜衛紹王母李氏光獻皇后尊謚，神主在太廟，畫像在啟慶宮，並遷出之。陳州鎮防軍段仲連進羊三百，詔遷三官。命右丞汝礪詣陳州規畫糧儲。壬申，以蘇門縣為輝州。癸酉，朝謁世祖、太祖御容于啟慶宮，行獻享禮，始用樂。賜東永昌姓為溫敦氏，包世顯、包疙疸為烏古論氏，睹令孤為和速嘉氏，何定為必蘭氏，馬福德、馬柏壽為夾谷氏，各遷一官。甲戌，朝謁太宗、熙宗、睿宗御容，行獻享禮。詔開、滑、浚、濟、曹、滕諸州置連珠寨，如衛州。乙亥，詔河北、山東等路及平涼、慶陽、臨洮府，涇、邠、秦、鞏、德順諸州經兵，四品以下職事官並以二十月為滿。募隨處主帥及官軍、義軍將校，有能率眾復取中都者封王，遷一品階，授二品職。能戰卻敵、善誘降人、取附都州縣者，予本處長官、散官，隨職遷授，餘州縣遞減二等。

紅襖賊周元兒陷深、祁州，束鹿、安平、無極等縣，真定帥府以計破之，斬元兒及殺其黨五百餘人。丁丑，詔司、縣官能募民進糧五千石以上，減一資考，萬石以上，遷一官，減二資考，二萬石以上遷一官，升一等，注見闕。諸色人以功賜國姓者，能以千人敗敵三千人，賜及緦麻以上親，二千人以上，賜及大功以上親，千人以上，賜止其家。庚辰，陜西宣撫司來上第五將城萬戶楊再興擊走夏人之捷。壬午，以空名宣敕付陜西宣撫司，凡夏人入寇，有能臨陣立功者，五品以下並聽遷授。乙酉，置大名府行總管府於柘城縣，以治所徙軍戶。

冬十月丙戌朔，翰林侍讀學士、權參知政事烏古論德升出為集慶軍節度使兼亳州管內觀察使。丁亥，尚書右丞汝礪言：「河北軍戶之徙河南省，宜以系官閒田及牧馬草地之可耕者賜之，使自耕以食，而罷其月糧。」上從其請。命右司諫馮開隨處按視，人給三十畝。夏人入保安，都統完顏國家奴破之；攻延安，戍將又敗之。是日，捷至。戊子，以御史中丞徒單思忠為參知政事。己丑，平章抹撚盡忠下獄既久，監察御史許古言：「盡忠逮繫有司，此必重罪，而莫知其由，甚駭眾聽。乞遣公正重臣鞫之。如得其實，明示罪目，以厭中外之心。」書上，不報。庚寅，遂誅盡忠。癸巳，罪狀盡忠告中外。詔樞密副使僕散安貞行樞密院于徐州。戊戌，遼東宣撫司報敗留哥之捷。甲辰，詔求廣平郡王承暉之後，得其猶子歷亭縣丞永懷，以為器物直長。丙午，夏人陷臨洮，陜西宣撫副使完顏胡失剌被執。庚戌，詔尚書左丞相僕散端兼都元帥，行尚書省于陜西。辛亥，蒙古綱奏：「昨被旨權山東路宣副使，屯東平。行至徐北岸，北兵已偪徐，不可往。」詔樞密副使僕散安貞權於沿河任使之。壬子，以同、華舊屯陜西兵及河南所移步騎舊隸陜州宣撫司者，改隸陜西行省。召中奉大夫、襲封衍聖公孔元措為太常博士。上初用元措於朝，或言宣聖墳廟在曲阜，宜遣之奉祀。既而上念元措聖人之後，山東寇盜縱橫，恐罹其害，是使之奉祀而反絕之也，故有是命。遼東賊蒲鮮萬奴僭號，改元天泰。

十一月丙辰朔，河北行尚書省侯摯入見。詔河北西路宣撫副使田琢自浚徙其兵屯陜。戊午，樞密院進王世安取盱眙、楚州之策，遂以世安為招撫使，與泗州元帥府所遣人同往淮南計度其事。戊辰，夏人犯綏德之克戎寨，官軍敗之，犯綏平，又敗之。賞有功將士告捷者。參知政事徒單思忠言：「今陳言者多掇拾細故，乞不送省，止令近侍局度其可否發遣。」上曰：「若爾，是塞言路。凡係國家者，豈得不由尚書省乎？」庚午，上與尚書右丞汝礪商略遣官括田賜軍之利害，汝礪言不便者數端。乃詔有司罷其令，仍給軍糧之半，其半給詣實之價。壬申，遣參知政事侯摯祭河神於宜村。甲戌，移剌塔不也以軍萬人破夏人數萬於熟羊寨。丙子，詔市民間輓車羸疾牝馬置群牧中，以圖滋息。知臨洮府陀滿胡土門破夏人八萬於城下。丁丑，監察御史陳規劾參知政事侯摯，上不允所言，而慰答之。庚辰，上謂宰臣曰：「朕恐括地擾民，罷其令矣。官荒牧馬地軍戶願耕者聽，已為民承種者勿奪。舊列點檢左右將軍、近侍局官、護衛、承應人秩滿皆賜匹帛，雖所司為之製造，然不免賦取於民，近亦罷之，止給寶券。至於朕所服御，亦以官絲付府監織之，自今勿復及民也。」大元兵徇彰德府，知府陀滿斜烈死之。

十二月乙酉朔，徙朔州民分屯嵐、石、隰、吉、絳、解等州。戊子，以軍事免樞密院官朝拜。己丑，侯摯復行尚書省于河北。庚寅，太白晝見。壬辰，詔免元日朝賀。乙未，敕贈昭聖皇后三代官爵。太康縣人劉全、時溫、東平府民李寧謀反，伏誅。戊戌，陜西行元帥府乞益兵，以田琢之眾隸之，仍獎諭以詔。壬寅，詔林州刺史惟宏與都提控從坦同經理邊事，諸將功賞次第便宜行之。乙巳，大元兵徇大名府。癸丑，皇太孫薨，以殤，無祭享之制，戒勿勞民。諭宣徽院免元日親王、公主進酒。甲寅，禮官奏，正旦宋遣使來賀。不宜輟朝。命舉樂、服色如常儀。詔臨洮路兵馬都總管陀滿胡土門進官三階，再任。

四年春正月癸亥，監察御史田迥秀條陳五事。丙寅，紅襖賊犯泰安、德、博等州，山東西路行元帥府敗之。丁卯，諭御史臺曰：「今旦視朝，百官既拜之後，始聞開封府報衙聲。四方多故之秋，弛慢如此，可乎？中丞福興號素謹于官事者，當一詰之。」己巳，尚書右丞高汝礪進左丞。庚午，大元兵收曹州。辛未，參知政事侯摯進尚書右丞。壬申，太原元帥左監軍烏古論德升招其民降北者，得四千三百餘人。癸酉，詔賜故皇太孫謚曰沖懷。更定捕獲偽造寶券者官賞。乙亥，以殿前都點檢皇子遂王守禮為樞密使，樞密使濮王守純為平章政事。己卯，立遂王守禮為皇太子。庚辰，詔免逃戶租。壬午，言者請遣官勸農，至秋成，考其績以甄賞。宰臣言：「民恃農以生，初不待勸，但寬其力，勿奪其時而已。遣官不過督州縣計頃畝、嚴期會而已。吏卒因為姦利，是乃妨農，何名為勸。」上是其言，不遣。

二月甲申朔，日有食之。上不視朝，詔皇太子控制樞密院事。大元兵圍太原。乙酉，以信武將軍、宣撫副使永錫簽樞密院事，權尚書右丞。皇太子既總樞務，詔有司議典禮，以金鑄「撫軍之寶」授太子，啟稟之際用之。平章政事高琪表乞致仕，不允。如樞密院官問所以備禦之策。丁亥，以河東南路宣撫使胥鼎為樞密副使，權尚書左丞，行省于平陽。鼎方抗表求退，詔勉諭就職，因有是命。行省左丞相僕散端先亦告老，遣太醫往鎮護視其疾。戊子，宰臣以皇太子既立，服御儀物悉與已受冊同，今邊事未寧，請少緩冊寶之禮，從之。戊戌，免親王、公主長春節入賀致禮。己亥，大元兵攻下霍山諸隘。甲辰，命參知政事李革為修奉太廟使，禮部尚書張行信提控修奉社稷。權祔肅宗神主于世祖室，奉始祖以下神主于隨室，祭器以瓦代銅，獻官以公服行事，供張等物並從簡約。庚戌，詔凡死節之臣籍其數，立廟致祭。壬子，任國公瑋薨，輟朝。是月，同知觀州軍州事張開復河間府滄、獻等州并屬縣十有三，表請赦旁郡脅從之臣。又請以宣撫司空名宣敕二百道付之，從權署補，仍以糧繼其軍食。詔樞密措畫。

三月乙卯，以將修太廟，遣李革奏告祖宗神主于明俊殿。丁巳，曲赦中都、河北等路。議軍戶給地事。乙丑，延州刺史溫撒可喜上疏言：「皇太子宜選正人為師保。」丙寅，長春節，宋遣使來賀。己巳，以將修社稷，遣太子少保張行信預告。滄州經略副使張文破趙福，復恩州。丙子，曲赦遼東路。己卯，處士王澮以右諫議大夫復遷中奉大夫、翰林學士，仍賜詔褒諭。庚辰，復邢州捷至。

夏四月己丑，陜西行省來報秦州官軍破妖賊趙用、劉高二之捷。遣官鞫單州防禦使僕散倬之罪，罷其城單州之役。癸巳，張開奏復清州等十有一城，詔遷官兩階，賞將士有差。甲午，改賜皇太子名守緒。詔諭陜西路軍民。丙申，河北行省侯摯言：「北商敗粟渡河，官遮糴其什八，商遂不行，民飢益甚。請罷其令。」從之。河南、陜西蝗。丁酉，太白晝見于奎。己亥，夏人葩俄族都管汪三郎率其蕃戶來歸，以千羊進，詔納之，優給其直。辛丑，侯摯言：「紅襖賊掠臨沂、費縣之境，官軍敗之。獲其黨訊之，知其渠賊郝定僭號署官，已陷滕、兗、單諸州，萊蕪、新泰等十餘縣。」時道路不通，宰臣請諭摯為備。仍詔樞密招捕。蔡、息行元帥府兵拔木陡關，斬首千級。甲辰，有司言，扶風、郿縣有騑傷麥。

五月癸丑朔，禮官言：「太廟既成，行都禮雖簡約，惟以親行祔享為敬，請權不用鹵簿儀仗及宮縣樂舞。」從之。山東行省上沂州之捷。甲寅，鳳翔之華、汝等州蝗。辛酉，以尚書右丞侯摯行省事于東平。己巳，來遠鎮獲夏諜者陳絺等，知夏人將圖臨洮、鞏州，窺長安。命陜西行省嚴為之備。丙子，上將以七月行祔享禮，慮時雨有妨，詔改用十月。夏人修來羌城界河橋。元帥右都監完顏賽不遣兵焚之，俘馘甚多。戊寅，京兆、同、華、鄧、裕、汝、亳、宿、泗等州蝗。

六月戊子，詔凡進奏帖及申尚書省、樞密院關應大事，私發視者絞，誤者減二等，制書應密者如之。壬辰，遼西偽瀛王張致遣完顏南合、張頑僧上表來歸。詔授致特進，行北京路元帥府事，兼本路宣撫使，南合同知北京兵馬總管府，頑僧同知廣寧府。丙申，木星晝見于奎，百有一日乃伏。癸卯，詔有司祈雨。丁未，河南大蝗傷稼，遣官分道捕之。罷河北諸路宣撫司，更置經略司。壬子，以旱，詔參知政事李革審決京師冤獄。秋七月癸丑朔，昭義軍節度使必蘭阿魯帶復威州及獲鹿縣。飛蝗過京師。甲寅，山東行省檻賊郝定等至京師，伏誅。乙卯，以旱蝗，詔中外。己未，敕減尚食數品及後宮歲給縑帛有差。辛酉，監察御史陳規上章條陳八事。

閏月壬午朔，日有食之。辛卯，復深州。癸巳，翰林學士完顏孛迭進《中興事跡》。甲午，命掌軍官舉奇才絕力之人，提控、都副統等官互舉其屬。頒舉官賞罰格，許功過相除。品官及草澤人有才武者，舉薦升降亦如之。庚子，詔河南、陜西鎮防軍應蔭及納粟補官者，當役如舊，俟事定乃聽赴銓。

八月甲寅，太子少保兼禮部尚書張行信定祔享親祀之儀以進。上嘉納之。三原縣僧廣惠進僧道納粟多寡與都副威儀及監寺等格，從其言鬻之。夏人入安塞堡，元帥左監軍烏古論慶壽遣軍敗之。壬戌，賜張行信寶券二萬貫、重幣十端，旌其議禮之當。乙亥，詔論中都民，命大名招撫使募人持詔以往。丙子，大元兵攻延安。己卯，夏人入結耶觜川，官軍擊走之。

九月辛巳朔，大元兵攻坊州。以簽樞密院事永錫為御史大夫，領兵赴陜西，便宜從事。壬辰，大元兵攻代州。經略使奧屯醜和尚戰沒。以中衛尉完顏奴婢等充賀宋生日使。冬十月己未，親王、百官奉迎祖宗神主于太廟。招射生獵戶練習武藝知山徑者分屯陜、虢要地。命元帥左監軍必蘭魯帶守潼關，遙授知歸德府事完顏仲元軍盧氏。大元兵攻潼關，西安軍節度使泥旁古蒲魯虎戰沒。辛酉，上親行祔享禮。甲子，祔享禮成。赦。乙丑，詔諭河南官吏軍民，以賞格募立功之士。命參知政事徒單思忠提控鎮撫京師，移剌周剌阿不屯關、陜。丙寅，詔京師具防城器械，多鑿坎熥，築垣墻於隙地。徙衛紹及鎬厲王家屬于京師。丁卯，以奉安社稷，遣官預告。戊辰，命張行信攝太尉，奉安社稷，禮樂咸殺其數。詔吏、禮、兵、工四部尚書董防城之役。大元兵徇汝州。己巳，沿河唯存通報小舟，餘皆焚之。庚午，詔宿糧州縣屯兵，其簽民為兵者就署隊長，以自防遏。河東行省胥鼎，遣潞州元帥左監軍必蘭阿魯帶以軍一萬，孟州經略使徒單百家以軍五千，由便道濟河趣關、陜，自將平陽精兵援京師。命樞府督軍應之。辛未，置官領招賢所事。命內外官探訪有才識勇略能區畫防城者具以聞，得實超任，仍賞舉主。內負長才不為人所知者，聽赴招賢所自陳。壬申，以龍虎衛上將軍裴滿羊哥知歸德府事，行樞密院事。癸酉，詔罷遣有司所拘民間輸稅車牛以運軍士衣糧者。甲戌，諭附京民盡徙其芻糧入城，官儲併運之。丙子，行樞密院知河南府事完顏合打以徵兵失應，坐誅。戶部郎中魏琦以沒王事，官其子。己卯，議禁京師靡穀，近侍以寶券方行，恐滯其用，不果。吏部令史韓希祖陳言，曾以戰功致身者盡拘京師備用，從之。

十一月庚辰朔，增定守禦官及軍人遷賞格。辛巳，詔止附京農民自撤其廬舍。壬午，河東行省胥鼎入援京師，用其言以知平陽府王質權元帥左監軍，同知完顏僧家奴權右監軍，代鎮河東。拜鼎為尚書左丞兼樞密副使，知歸德府完顏伯嘉簽樞密院事。以完顏合打伏誅，詔中外。乙酉，元帥右都監完顏賽不來獻其提控石盞合喜、楊斡烈等大敗夏人於定西之捷，命行省視其功賞之。大元兵至澠池，右副元帥蒲察阿里不孫軍潰而逃，失其所佩虎符。丙戌，前臨潢府推官權元帥右監軍完顏合達率官軍老幼自北歸國，升鎮南軍節度使，進官三階。詔出公帑綿絹付有司償所括民服以衣軍者。是夕，月暈木星，木在奎，月在壁。己丑，定毀防城器具法。辛卯，詔立功五品以上官賜饌御前，六品以下官賜饌近侍局。癸巳，上諭皇太子：「京城提控官有以文資充者，彼豈知兵？其速易之。」甲午，放免諸職官傔從及諸司局射糧兵卒嘗選充軍者。戊戌，敕諸州縣簽籍軍民，以備土寇。華州元帥府復潼關。庚子，罷在京防城民軍。遣御史陳規等充河南宣差安撫捕盜官。河南路統軍使紇石烈掃合以發兵後期，坐誅。甲辰，以尚書工部侍郎和尚等充賀宋正旦使。丙午，河南行樞密院從坦言，其族人道哥願隸行伍以自效。上嘉其忠，許之。內族承立進所獲馬駝。上曰：「此軍士所得，即以予之可也，朕安用哉。」因遍諭諸道將帥，後勿復如是。

十二月辛亥，平章政事術虎高琪加崇進、尚書右丞相。參知政事李革罷。癸亥，大元兵攻平陽。丙寅，皇太子議伐西夏。大元兵徇大名府。壬申，大元兵進自代州神仙橫城及平定承天鎮諸隘，攻太原府。宣撫使烏古論禮遣人間道齎礬書至京師告急。詔發潞州元帥府，平陽、河中、絳、孟宣撫司兵援之。乙亥，高琪請修南京裏城。上曰：「民力已困，此役一興，病滋甚矣。城雖完固，朕亦何能獨安此乎？」

本紀第十五

宣宗中

興定元年春正月己卯朔，宋遣使來賀。癸未，宋使朝辭。上謂宰臣曰：「聞息州南境有盜，此乃彼界饑民沿淮為亂耳。宋人何故攻我。」高琪請伐之，以廣疆土。上曰：「朕意不然，但能守祖宗所付足矣，安事外討？」乙未，詔中都、西京、北京等路策論進士及武舉人權試于南京、東平、婆速、上京等四路。丙申，東平行省言：「調兵以來，吏卒因勞進爵多至五品，例獲封贈，及民年七十並該覃恩。若人往自陳，公私俱費。請令本路為製誥敕，類赴朝廷，以求印署。使受命者量輸諸物而給之。人力不勞，兵食少濟。」從之。皇子平章政事濮王守純授世襲東平府路三屯猛安。尚書左丞胥鼎進平章政事，封莘國公。癸卯，議減庶官冗員。乙巳，大元兵攻觀州。

二月戊申朔，初用「貞祐通寶」，凡一貫當「貞祐寶券」千貫。己酉，命樞密院汰罷軟軍士。諭尚書者，用官馬給驛傳以紓民力。庚戌，皇后生辰，詔百官免賀，仍諭旨曰：「時方多難，將來長春節亦免賀禮。」辛亥，以崇進、元帥右都監完顏賽不簽樞密院事。癸丑，罷招賢所。乙卯，皇孫生，宣徽請稱賀，詔無用樂。己未，大元兵徇忻、代。詔定州、縣官雖積階至三品，坐乏軍儲者，聽行部決遣。壬戌，尚書省以軍儲不繼，請罷州府學生廩給。上曰：「自古文武並用，向在中都，設學養士猶未嘗發，況今日乎？其令仍舊給之。」丙子，議置莊獻太子廟。

三月戊寅，敕事關刑名，當面議之，勿聽轉奏。以絳陽軍節度使李革知平陽府，兼河東南路兵都總管，權參知政事，行尚書省。壬午，定民間收潰軍亡馬之法，及以馬送官酬直之格。乙酉，上宮中見蝗，遣官分道督捕，仍戒其勿以苛暴擾民。庚寅，長春節，宋遣使來賀。辛卯，詔罷平陽、河中元帥。乙未，先征山東兵接應苗道潤共復中都，而石海據真定叛，慮為所梗，乃集粘割貞、郭文振、武仙所部精銳與東平軍為掎角之勢，圖之。己亥，大元兵攻新城。庚子，攻霸州。甲辰，威州刺史武仙率兵斬石海及其黨二百餘人，降葛仲、趙林、張立等軍，盡獲海僭擬之物。尋進仙權知真定府事。

夏四月丁未朔，以宋歲幣不至，命烏古論慶壽、完顏賽不等經略南邊。戊申，孟州經略司萬戶宋子玉率所部叛，斬關而出，經略使從坦等追敗之。庚戌，花帽軍作亂于滕州，詔山東行省討之。南陽五朵山盜發，眾至千餘人，節度副使移剌羊哥出討，遇之方城，招之不從，乃進擊之，殺其眾殆盡。癸丑，以安化軍節度使完顏宇權元帥左都監，行元帥府事，督經略使苗道潤進復都城，且令和輯河間招撫使移剌鐵哥等軍。鐵哥與道潤不協，互言共有異志，故命重臣臨鎮之。戊午，單州雨雹傷稼，詔遣官勸諭農民改蒔秋田，官給其種。平定州賊閻德用之黨閻顯殺德用，以其眾降。己未，以權參知政事遼東路行省完顏阿里不孫為參知政事，行尚書省、元帥府于婆速路。以權遼東路宣撫使蒲察五斤權參知政事，行尚書省、元帥府于上京。庚申，李革請罷義軍總領使副，以畀州縣。尚書省以秋防在邇，改法非便，姑如舊制，州縣各司察之。甲子，元帥守顏賽不破宋兵于信陽，使來奏捷。乙丑，濟南、泰安、滕、兗等州賊並起，侯摯遣棣州防禦使完顏霆討平之，降其壯士二萬人、老幼五萬人。完顏賽不復奏敗宋軍于隴山等處，俘馘甚眾。戊辰，太白晝見于井。辛未，權孟州經略使從坦追賊宋子玉至輝州境上，其黨邢福殺子玉，以眾來歸。壬申，以萬奴叛逆未殄，詔諭遼東諸將。完顏賽不軍渡淮，破光州兩關，獲軍實分給將士。

五月戊寅，陜西行省破夏人于大北岔，是日捷至。丁亥，民苑汝濟上書陳利害，上以示宰臣曰：「卑賤小人，猶能盡言如此，有可采者即行之。」己丑，賊宋子玉餘黨家屬悉放歸農。尚書右丞蒲察移剌都棄官擅赴京師，降知河南府事，行樞密院兼行六部事。壬辰，延州原武縣雨雹傷稼，詔官貸民種改蒔。癸巳，宋人攻潁州，焚掠而去。戊戌，行樞密院兵敗宋人於泥河灣，又敗之樊城縣。山東行元帥府事蒙古綱擅械轉運使李秉鈞，法當決，秉鈞返詈綱，應論贖，詔兩釋之。宋人取漣水縣。癸卯，蘭州水軍千戶李平等苦提控蒲察燕京貪暴，殺之。構夏人以叛，脅其徒張扆俱行，扆以計盡獲之。陜西行省便宜遷扆官四階，授同知蘭州事，賞士卒有差，以其事上聞。甲辰，大元兵下沔城縣，軍官任福死之。丙午，定河北求仕官渡河之法，曾經總兵者白樞密院，餘驗據聽渡。行樞密院事烏古論慶壽南伐還，奏不以實，詔鞫之。

六月己酉，苗道潤表歸國人李琛復以眾叛，琛亦表道潤異謀，詔山東行省察之。脩潼關，遣中使持詔及署藥勞夫匠。權參知政事張行信進參知政事。庚戌，詔捕治遼東受偽署官家屬，得按察使高禮妻子，皆戮之。壬子，制鄜、坊、丹州四品以下州縣官視環、慶例，以二十月終更。甲寅，招撫使惟宏言彰德府守臣擅徙民山砦避兵，上曰：「難保之城，守之何益，徒傷吾民耳。勿治。」乙卯，顯宗忌日，謁奠于啟慶宮。丙辰，詔樞密院遣經歷官分諭行院，嚴兵利器以守衝要，仍禁飲宴，違以軍律論。宋人合土寇攻東海境。戊午，以宋遣兵數犯境，及歲幣不至，詔諭沿邊罪宋。己未，詔凡上書人其言已采用者，上其姓名。辛酉，以進士朱蓋、草澤人李維巖論議可取，詔給八貫石俸。乙丑，設潼關使、副，及三門、集津提舉官。尚書左丞相兼都元帥僕散端薨，輟朝。置南京流泉務。遼東行省遣使來上正月中敗契丹之捷。

秋七月丙子朔，日有食之。辛巳，宋人圍泗州。壬午，圍靈璧縣。癸未，庾州振威軍萬戶馬寬逐其刺史李策，據城叛。遣使招之，乃降。已而復謀變，州吏擒戮之，夷其族。甲申，詔諭遼東諸路。乙酉，宋人襲破東海縣。丙申，置提舉倉場使、副。癸卯，太社壇產嘉禾，一莖十有五穗。甲辰，夏人犯黃鶴岔，官軍敗之。乙巳，初置集賢院知院事、同知院事等官。宋人及土寇攻海州，經略使擊破其眾。夏人圍羊狼寨，帥府發諸鎮兵擊走之。

八月戊申，陜西行省報木波賊犯洮州敗績，遁去。木星晝見于昴，六十有七日乃伏。己酉，海州經略司表官軍與宋人戰石湫南，戰漣水縣，戰中土橋，宋兵敗績。壬子，削御史大夫永錫官爵，有司論失律當斬，上以近族，特貰其死。癸丑，宋人攻確山縣，為官軍所敗，詔諭國內軍士，使知宋人渝盟之故，仍命大臣議其事。乙卯，集賢院諮議官硃蓋上書陳禦敵三策。壬戌，海州經略使阿不罕奴失剌敗宋人于其境。提控李元與宋人戰，屢捷，多所俘獲。徙欄通渡經略司於黃陵崗。乙丑，制增定擒捕逃軍賞格及居停人罪。丙寅，左司諫僕散毅夫乞更開封府號，賜美名，以尉氏縣為刺郡，睢州為防禦使，與鄭、延二州左右前後輔京師。上曰：「山陵在中都，朕豈樂久居此乎？」遂止。癸酉，太祖忌日，謁奠于啟慶宮。甲戌，元帥左都監承裔遣其部將納蘭記僧等，合葩俄族都管尼旁古，以兵掩襲瓜黎餘族諸蕃帳，屢破之，斬馘士卒，禽其首領，俘獲人畜甚多，是日捷至。

九月丁丑，更定監察御史失察法。以元帥左監軍必蘭阿魯帶權參知政事，行省于益都。戊寅，夏人犯綏德之克戎寨，都統羅世暉逆擊，卻之。己卯，蔡州帥府偵宋人將窺息州，以輕兵誘其進，別以銳師邀擊之，虜其將沈俊。壬午，以改元興定，赦國內。甲申，罷規運所，設行六部。辛卯，大元兵徇隰州及汾西縣，癸巳，攻沁州。遼東行省完顏阿里不孫為叛人伯德胡土所殺。月犯東井西扇北第二星。乙未，大元兵攻太原簸箕掌寨。丁酉，薄太原城，攻交城、清源。癸卯，立沿河冰墻鹿角。

冬十月丁未，以霖雨，詔寬農民輸稅之限。庚戌，以將有事于宋，詔帥臣整厲師徒。辛亥，遣官括市民馬，紅賞格以示勸。甲寅，命高汝礪、張行簡同脩《章宗實錄》。息州帥府獻破宋人于中渡之捷。乙卯，大元兵徇中山府及新樂縣。丙辰，丹州進嘉禾，異畝同穎。辛酉，制定州府司縣官失覺姦細罪。壬戌，右司諫兼侍御史許古上疏，請先遣使與宋議和。乙丑，大元兵下磁州。丙寅，定職官不求仕及規避不赴任法。高汝礪上疏言，和議先發於我，恐自示弱，非便。戊辰，上命許古草通宋議和牒，既進以示宰臣，宰臣以其言有祈哀之意，徒示微弱，無足取者，議遂寢。辛未，罷流泉務。大元兵收鄒平、長山及淄州。壬申，改郇國號為管，避上嫌名。高汝礪表致仕，不允。

十一月壬午，從宜移剌買奴言：「五朵山賊魚張二等，若悉誅之，屢詔免罪，恐乖恩信。且其親屬淪落宋境，近在均州，或相構亂。乞貸其死，徙之歸德、睢、陳、鈞、許間為便。」詔許之。癸未，月暈木、火二星，木在胃，火在昴。丙戌，太白晝見，遣翰林侍講學士楊雲翼鋋之。大元兵收山東濱、棣、博三州，己丑，下淄州。庚寅，下沂州。甲午，河西掬納、篯納等族千餘戶來歸。丁酉，詔唐、鄧、蔡州行元帥府舉兵伐宋。戊戌，大元兵攻太原府。庚子，上謂宰臣曰：「朕聞百姓流亡，逋賦皆配見戶，人何以堪？又添征軍須錢太多，亡者詎肯復業，其並讓除之。」宰臣請命行部官閱實蠲貸，已代納者以恩例，或除他役，或減本戶雜征四之一。上曰：「朕於此事未嘗去懷，其亟行之。」

十二月甲辰朔，大元兵攻潞州，都統馬甫死之。戊申，即墨移風砦於大舶中得日本國太宰府民七十二人，因糴遇風，飄至中國。有司覆驗無他，詔給以糧，俾還本國。庚戌，元帥左監軍蒲察五斤進右副元帥，權參知政事，充遼東行省。是日，大元兵平益都府。辛亥，陜西行省胥鼎諫伐宋，不報。甲寅，海州經略使報提控韓璧敗宋人於鹽倉。己未，大元兵復攻沂州，官民棄城遁。辛酉，下密州，節度使完顏宇死之。壬戌，侯摯兼三司使。庚午，免逃戶復業者差賦。

二年春正月乙亥，詔議賑恤。辛巳，敕南征將帥所至毋縱殺掠。壬午，宋人攻淮北，唐州元帥府擊敗之，獲統領李雄韜、陳皋以歸。癸未，近侍局副使訛可遣使報南師之捷。乙酉，陜西行省獲歸國人，言大元兵圍夏王城，李遵頊命其子居守而出走西涼。詔諭諸帥府明斥候，嚴守備。戊子，唐、鄧元帥完顏賽不報連破宋人之捷。宋人攻泗州，又戰卻之。

二月癸卯，宋人侵青口，行樞密院遣兵敗之。甲辰，免中京、嵩、汝等州逋租。諭胥鼎，克宋散關，可保則保，不可保則焚毀而還。定奴婢救主法。丙午，訛可敗宋人於防山。紇石烈桓端亦遣使來上光州、信陽之捷。庚戌，海州經略敗宋兵于朐山，表請繼其軍儲，督東平帥府發兵護送資糧以應之。許州長社縣何冕等謀反，伏誅。辛亥，張行信出為彰化軍節度使兼涇州管內觀察使。壬子，御史以北兵退，請汰各處行樞密院、元帥府冗官。尚書以為非便，上從尚書言，仍舊制。完顏賽不報棗陽之捷。癸丑，完顏阿鄰報皂郊堡之捷。丁巳，壽州行樞密院破宋人高柳橋水砦，夷其砦而還。壬戌，訛可遣兵拔宋柵棋盤嶺，又破其眾於裴家莊、寒山嶺、龍門關等處，得粟二千餘石。乙丑，諭樞密曰：「中京商、虢諸州軍人願耕屯田，比括地授之。聞徐、宿軍獨不願受，意謂予田必絕其廩給也。朕肯爾耶？其以朕意曉之。」丙寅，諭尚書省曰：「聞中都納粟官多為吏部繳駁，殊不思方闕乏時，利害為如何。又立功戰陣人，必責保官，若輩皆義軍白丁，豈識職官，茍文牒可信，即當與之。至若在都時，規運薪炭入城者，朕嘗植恩授以官。此豈容偽，而間亦為所沮格。其悉諭之，勿復若是。」紇石烈牙吾塔破宋人盱眙軍，上俘獲之數。己巳，以侯摯行省河北，兼行三司安撫司事。

三月庚辰，尚書集文資官雜議進士之選，詔依泰和例行之。癸未，訛可敗宋人於光化軍。甲申，長春節。戊子，諭宰臣曰：「舊制，廷試進士日晡後出宮。近欲復舊，恐能文而思遲者，不得盡其才，其令日沒乃出。」以御史中丞把胡魯為參知政事。陜西行六部尚書楊貞削五官，累杖一百七十，解職。訛可表言，官軍自桐柏入宋境，所向多克捷。癸巳，宋人爭皁郊堡，擊官軍，軍潰，主將完顏阿鄰戰沒。丙申，更定京城捕告強盜官賞制。辛丑，上京行省蒲察五斤表，左監軍哥不靄誣坊州宣撫副使紇石烈按敦將叛而殺之。事下尚書省，宰臣以為按敦之死徐議恤典，哥不靄亦姑牢籠使之，上勉從其言。

夏四月壬寅朔，蒲察五斤表，遼東便宜阿里不孫貸糧高麗不應，輒以兵掠其境。上命五斤遣人以詔往諭高麗，使知興兵非上國意。乙巳，詔河南路行總管府節鎮以上官，充宣差捕盜使，以防禦刺史以上長貳官，及世襲猛安之才武者為之副，又命濮王府尉完顏毛良虎為宣差提控以巡督之。是日，曲赦遼東等路。以戶部尚書夾谷必蘭為翰林學士承旨，權參知政事，行省于遼東。丁未，承裔敗宋人於皁郊堡。庚戌，御史劾集賢院諮議官李維巖本中山府無極縣進士趙孝選家奴，乞正其事。上曰：「國家用人，奚擇貴賤？」命以官銀五十兩贖放為良，任使仍舊。壬子，遣侍御史完顏素蘭、近侍局副使訛可同赴遼東，察訪叛賊萬奴事體。行省侯摯督兵復密州。提控朱琛復高密縣。癸丑，完顏素蘭請宣諭高麗復開互市，從之。乙卯，特賜武舉溫迪罕繳住以下一百四十人及第。丁巳，陜西行省破宋雞公山，取和州、成州，至河池縣黑谷關，守者皆遁，前後獲糧九萬斛，錢數千萬，軍實不可勝計。戊午，紅襖賊犯徐、邳，行樞密院兵大破之。己未，阿里不孫自潼關之敗，失其所在，變姓名匿居柘城，為御史覺察，繫其家屬，將窮治之，乃遣子上書詣吏待罪。臺臣力請誅之，以懲不忠。上卒赦其罪，諭以自效。癸亥，遣重臣審理京師冤獄。丁卯，河南諸郡蝗。臨洮路報敗宋人之捷。東平行省敗黑旗賊，拔膠西縣，渠賊李全來援，併破之。戊辰，河北行省敗紅襖賊，進至密州，降偽將校數十人，士卒七百人，悉復其業。

五月辛未朔，鳳翔元帥完顏閭山破宋人步落堝、香爐堡諸屯。甲戌，招撫副使黃摑阿魯答襲破李全於莒州及日照縣之南，三道擊之，追奔四十里。丙子，夏人自葭州入鄜延，元帥承立遣兵敗之馬吉峰，是日捷至。詔遣官督捕河南諸路蝗。辛巳，策論詞賦經義進士及武舉人入見，賜告命章服。萊州民曲貴殺節度經略使內族轉奴，自稱元帥，構宋人據城叛。山東招撫司遣提控王庭玉、招撫副使黃摑阿魯答等討平之，斬偽統制白珍及牙校數十人，生禽貴及偽節度使呂忠等十餘人，誅之。乃命庭玉保萊，朱琛保密，阿魯答保寧海，以安輯其民。丙戌，陜西行省言：「四月中，鞏州行元帥承裔遣提控烏古論長壽、納蘭記僧分道伐宋。長壽出鹽川鎮，記僧出鐵城堡，皆克捷而還。」辛卯，壽州行樞密院南城軍攻辛城鎮，一軍趣史河，與宋人戰，勝之。壬辰，河北行省復黃縣。乙未，第鳳翔、秦、鞏三道南征將士功，各遷其官。丙申，增隨朝官及諸承應俸。戊戌，陜西行省連報承裔等入宋境之捷。己亥，大元兵徇錦州，元帥仲亨死之。庚子，陜州群狼傷百餘人，立賞募人捕殺。

六月甲辰，樞密院言：「諸道表稱大元集兵應州、飛狐，將分道南下，觀其意不在河北，而在陜西。河東各路義士、土兵、蕃漢弓箭手，宜於農隙教閱，以備緩急。東平、單州衝重，豫徙其農民糧畜，置可守之城，修近城水砦，因以為固。潼谷遠連商、虢，宜令兩帥府選官按視扼塞。」又言：「賈瑀等刺殺苗道潤，乞治瑀等專殺之罪，餘州郡各以正職授頭目，使分治一方。」上諭之曰：「道潤之眾亟收集之，瑀等是非未明，姑置勿問。諸頭目各制一方，利害至重，更審處之。」石州賊馮天羽眾數千，據臨泉縣為亂。帥府命將討捕之，為賊所敗，旁郡縣將謀應之。州刺史紇石烈公順赴以兵，天羽等數十人迎降，公順殺之。餘賊走保積翠山，遣將王九思攻之，不下。詔國史院編脩官馬季良持告敕金幣往招之。比至，九思先破柵，殺賊二千人，餘復走險。已而其黨安國用等詣季良降者五千餘人，就署國用同知孟州防禦使事，以次遷擢有差。分其眾于絳、霍間。丁未，以參知政事把胡魯權左副元帥，與平章政事胥鼎協力防秋。己酉，苗道潤所部軍請隸潞州元帥府，詔河北行省審處之。壬子，紅襖賊犯沂州，官軍敗之，追至白里港，都提控齊信沒於陣，詔有司議贈恤。丙辰，遣監察御史粘割梭失往河中、絳、解等郡，同守土官商度可保城池。丁巳，上以久旱，諭宰臣治京獄冤。因及京城小民，中納石炭，既給其價，御史劾以過請官錢，並繫之獄，有論至極刑者，欲悉從寬宥，何如？高琪對不然，遂止。壬戌，御史言戶部員外郎臧伯昇供億息州，偶遇官軍戰勝，亦冒遷一官，乞論其罪。上曰：「軍前如此者，何止伯昇，今遽見罪，餘皆不安。且詰所從來，勢連及帥府。多故之秋，豈為一官，遂忘大計？但令釐正之。」癸亥，遣高汝礪、徒單思忠禱雨。

秋七月庚午朔，日有食之。辛未，詔賞南伐將有士有差。夏人犯龕谷，提控夾谷瑞及其副趙防擊走之。甲戌，以旱災，詔中外。己卯，遣官望祀嶽鎮海瀆于北郊，享太廟，祭太社、太稷，祭九宮貴神于東郊，以禱雨。遣太子太保阿不罕德剛、禮部尚書楊雲翼分道審理冤獄。癸未，大雨。太子、親王、百官表請御正殿，復常膳。庚寅，擇明幹官提控銓選無違失者與升擢，令譯史不任事者，驗已歷俸月放滿，別選能者。甲午，夏人復犯龕谷，夾谷瑞大破之。用點檢承玄言，遣官詣諸道選寄居守闕丁憂官及親軍入仕才堪總兵者，得一百六人，付樞密任使。

八月庚子朔，河北行省以苗道潤軍隸涿州刺史李瘸驢，副以張甫、張柔。戊申，敕親軍百戶以下授職待闕者給本俸，仍充役，俟當赴任遣之。己酉，詔河北行省完顏霆進軍援山東招撫使田琢，自今將士立功聽琢先賞以聞。大元遣木華里等帥步騎數萬自太和嶺徇河東。乙卯，大元兵收代州。辛酉，棣州提控紇石烈醜漢討賊張聚，大破其眾，復濱、棣二州。姦人李宜伏誅。復禁北歸民渡河。戊辰，大元兵收隰州。

九月乙亥，下太原府，元帥左監軍兼知樞府事烏古論德升死之。丙戌，論皇太子曰：「軍務之速，動關機會，悉從中覆，則或稽緩。自今有當亟行者，先行後聞。」以戶部尚書納合蒲剌都為元帥右監軍，行元帥府事于潞州。戊子，置秦關等處九守禦使，命完顏蒲察等分戍諸阨。議遷海州，侯摯言不便，止。大元兵徇汾州，節度使兀顏訛出虎死之。庚寅，李全破密州，執招撫副使黃摑阿魯答、同知節度使夾谷寺家奴。辛卯，大元兵下孝義縣。乙未，設隨處行六部官，以京府節鎮長官充尚書，次侍郎、郎中、員外郎；防刺長官侍郎，次郎中、員外郎、主事；勾當官聽所屬任使。州府官並充勸農事，防刺長官及京府節鎮同知以下充副使。丙申，李全破壽光縣。

冬十月甲辰，李全破鄒平縣，戊申，破臨朐縣。己酉，大元兵徇絳、潞。壬子，攻平陽，提控郭用死之。癸丑，下平陽，知府事，權參知政事、行尚書省李革及從坦死之。甲寅，權平定州刺史范鐸以棄城伏誅。詔諸郡錄囚官，凡坐軍期者皆奏讞。山東路轉運副使兼同知沂州防禦使程戩及邳州副提控王汝霖等通宋人為變，伏誅。宋人攻漣水縣，提控劉瑛敗之。丁巳，大元兵攻澤州。戊午，尚書省言獲姦細叛亡，率多僧道。詔沿邊諸州，惟本處受度聽依舊居止，來自河北、山東遣入內郡，譏其出入。己未，李全據安丘，提控王政屯昌樂俟王庭玉兵同進討。宣差太府少監伯德玩擅率政兵攻全，為全所敗，提控王顯死焉。田琢上言乞正玩罪。癸亥，月犯軒轅左角之少民星。甲子，詔河東北路忻、代、寧化、東勝諸州並受嵐州帥府節制。

十一月庚午，大赦。庚辰，御登賢門召致政舊臣賜食，訪以時政得失。辛巳，以行元帥府紇石烈桓端權簽樞密院事，行院于徐州，權右都監訛可行元帥府事于息州。甲申，詔河東南路隰、吉等州聽絳州元帥府節制。大元兵收潞州，元帥右監軍納合蒲剌都、參議官修起居注王良臣死之。戊子，龕谷提控夾谷瑞敗夏人於質孤堡。河北行省報海州之捷。壬辰，定經兵州縣職官子孫非本貫理蔭及過期不蔭等格。丙申，大元兵下太原之韓村砦。定京師失火法。

十二月己亥朔，以御史中丞完顏伯嘉權參知政事、元帥左監軍，行河中府尚書省元帥府，控制河東南、北路便宜從事。升絳州為晉安府，總管河東南路兵，降平陽為散府。辛丑，簽樞密院事蒲察移剌都伏誅。壬寅，前山東西路轉運使致仕移剌福僧上章言時事。癸卯，詔大理卿溫迪罕達權同簽樞密院事，行院於許州。甲辰，以誅移剌都，詔中外。乙巳，命徒單思忠祈雪，已而大雪。甲寅，以開封府治中呂子羽等使宋講和。紅襖賊攻彭城之胡材寨，徐州兵討敗之。乙卯，以禮部侍郎抹撚胡魯剌為汾陽軍節度使，權元帥右監軍，與嵐州元帥古里甲石倫完復河東。丁巳，籍瀕河埽兵。癸亥，尚書省言：「樞密掌天下兵，皇太子撫軍，而諸道又設行院。其有功及失律者，須白院，啟東宮，至於奏可，然後誅賞，有司但奉行而已。自今軍中號令關賞罰者，皆明注詔旨、教令，毋容軍司售其姦欺。」上從之。以樞密副使駙馬都尉僕散安貞為左副元帥，權參知政事，行尚書省元帥府事，伐宋。甲子，上諭旨有司：「京師丐食死於祁寒，朕甚憫之。給以後苑竹木，令居獲燠所。」

三年春正月庚千，呂子羽至淮，宋人不納而還。詔伐宋。丙子，稅民種地畝，議行均輸。戊寅，敕和市邊城軍需，無至配民。定鎮戍征行軍官減資歷月日格。壬午，大雪。上聞東掖有撤瓦聲，問左右，知為丁夫葺器物庫廡舍，上惻然，諭主者曰：「雪寒役人不休，可乎？姑止之。」丙戌，紇石烈牙吾塔上濠州香山村之捷。丁亥，諭宣徽，皇后生日免百官賀。壬辰，以大元兵已定太原，河北事勢非復向日，集百官議備禦長久之計。伐宋捷至，上謂侍臣曰：「此事豈得已哉。近日遣使實欲講和，彼既不從，安得不用兵也？」免單丁民戶月輸軍需錢。甲午，有司請立價以買南征軍士所獲馬，上恐失眾心，因至敗事，不聽。乙未，敕尚書省，自今六部稟議常事，但可再送，不得趣召辨正。餘應入法寺定斷而再送，猶未當者具以聞，下吏治之。宰相執政以下皆不得召部寺官，部寺官亦不得詣省，犯者論違制。丁酉，鄧州元帥府提控婁室有罪，減死削爵。

二月庚子，上與太子謀南征帥，不得其人，歎曰：「天下之廣，緩急無可使者，朕安得不憂？」紇石烈牙吾塔敗宋人於滁。甲辰，胥鼎言：「軍中誅賞，近制須聞朝廷。賞由中出，示恩有歸，可。部分失律，主將不得即治其罪，不可。」詔尚書樞密雜議。宰臣請城野戰將校有罪，從七品以下許便宜決罰，餘悉奏裁。上曰：「七品以下財令治之，將權太輕，或至誤事。自今四品以下聽決。」乙巳，攻宋光山縣，俘其統制蔡從定等，光州以兵求援，復敗之。丙午，上謂宰臣：「江淮之人，號稱選心耎，然官軍攻蔓菁堝，其眾困甚，脅之使降，無一肯從者。我家河朔州郡，一遇北警，往往出降，此何理也？」丁未，敕凡立功將居喪者特起復遷授。戊申，拔宋小江寨，殺其統制王大蓬。己酉，取宋武休關。庚戌，元帥左都監承立，以綏德、保安之境，各獲夏人統軍司文移來上，其辭雖涉不遜，而皆有保境息民之言，詔尚書省議之。宰臣言：「鎮戎、靈平等鎮近耗，夏人數犯疆埸。此文正緩我耳，宜嚴備禦，以破姦計。」上然其言。又曰：「頃近侍還自陜西，謂白撒已得鳳州，如得武休關，將遂取蜀。朕意殊不然，假令得之，亦何可守？此舉蓋為宋人渝盟，初豈貪其土地耶？朕重惜生靈，惟和議早成為佳耳。」高汝礪乞致事，優詔不允。甲寅，詔陜西行省，從七品以下官許注擬，有罪許決罰，丁憂等闕隨宜任使。軍官徒以上罪及軍事怠慢者，巡按御史治之。己未，行省安貞入宋境，破梁縣等軍，擒統制李申之。右副元帥完顏賽不、左都監牙吾塔，白石關、平山砦之捷俱至。

三月丁卯朔，陜西兵破宋虎頭關，取興元、洋州。捷至，上大悅。庚午，破宋人於七口倉。甲戌，高麗先請朝貢，因遣使撫諭之，使還，表言道路不通，俟平定後議通款。命行省姑示羈縻，勿絕其好。戊寅，蔡州行元帥府右都監完顏合達破宋人於梅林關，擒統制張時。己卯，長春節，免朝賀。提控奧屯吾里不敗宋人於上津縣，軍還至濠州，宋人來拒，牙吾塔擊走之。乙酉，河南路節鎮以上立軍器庫，設使、副各一員，防刺郡設都監、同監各一員、完顏合達敗宋人于馬嶺堡。丙戌，行省安貞破宋人於石堌山。己丑，追賜皇后父太尉汴國公彥昌姓溫敦。庚寅，攻宋麻城縣，拔之，獲其令張倜等。辛卯，行省安貞破宋兵于塗山。壬辰，賽不敗宋兵于老口鎮，又敗宋人于石鶻崖。甲午，錄用罪廢官副元帥蒲察阿里不孫、御史大夫永錫等七十人。詔太原等路，州縣闕正授官，令民推其所愛為長，從行省量與職任。及運解鹽人陜西，以濟調度，命胥鼎兼領其事。閏三月丙申朔，申明屠宰牛罪律。以雄、霸以東付權中都經略李瘸驢，易州以西付權中都西路經略靖安民治之。遙授金安軍節度使完顏和尚、故行軍副提控夾古吾典皆除名。庚子，皇子平章政事濮王守純進封英王。壬寅，叛賊王公喜構宋人取沂州。甲辰，以沂國公主薨，輟朝。丙午，給空名宣敕及金銀符，付嵐州帥古里甲石倫，許便宜遷注，以招脅從。丁未，諭樞密院議晉安、東平、河中諸郡備兵之策。庚戌，行省左副元帥僕散安貞至自軍前，入見于仁安殿。辛亥，少府少監粘割梭失言利害七事。甲寅，以南伐師還，罷南邊州郡籍民為兵者。戊午，夏人破葭州之通秦砦，刺史紇石烈王家奴戰沒。壬戌，治書侍御史蒲魯虎上書，請選太子師傅。甲子，胥鼎等各遷官，賞南伐之功。

夏四月丙寅朔，裕、宿等州置元帥府，選陜西步騎精銳六千人實京兆。戊辰，選精銳六萬分屯涼、涇、邠、乾、耀等州。庚午，以秦州主禦使女奚烈古里間行元帥府于平涼。罷募民運解鹽。築京師裏城，命侯摯董役，高琪總監之。甲戌，以知臨洮府事石盞合喜為元帥左都監，行元帥府事於鞏州。壬午，遣近侍四人巡視築城丁夫，時其飲食，聽其更休，督吏慘酷，悉禁止之。癸未，陜西黑風晝起，有聲如雷，地大震。甲申，詔河北州縣官止令土著推其所愛者充，朝廷已授者別議任使。乙酉，夏人據通秦寨，提控納合買住擊敗之。己丑，林州都統霍成以疑貳誣殺降人，論罪當死，元帥惟良不欲以殺敵人誅邊將，請寬其罰，仍請立護送降民賞格，以杜後患。上為之赦成，而命有司班賞格焉：護送十人以至者遷一官，不及者每名賞錢二百緡，五十人以上兩官，百人以上兩官雜班任使。庚寅，以時暑，詔朝臣四日一奏事。高汝礪請備防秋之糧，宜及年豐於河南州郡驗直立式，募民入粟。上與議定其法而行之。同提舉榷貨司王三錫請榷油，歲可入銀數萬兩，高琪主之，眾以為不便，遂止。辛卯，夏人犯通秦砦，元帥完顏合達出兵安塞堡以搗其巢。至隆州，夏人逆戰，官軍擊之，眾潰，進薄城，俄陷其西南隅，會日暮，還。壬辰，以同知平陽府事胡天作充便宜招撫使。

五月乙未朔，鳳翔元帥府遣兵敗宋人于黃牛等堡。壬子，太白晝見於參。

六月甲子朔，時暑，給修城夫病者藥餌。遣諭元帥合達曰：「以卿幹局，故有唐、鄧之委。或有侵軼，戰退不宜遠追，第固吾圉。」以驃騎上將軍河南路統軍使石盞女魯歡為元帥右都監，行平涼元帥府事。詔付遼東等處行省金銀符及空名宣敕，聽便宜處置。壬申，制沿河戍兵逃亡罪並同征行軍人例。詔御史中丞完顏伯嘉行樞密院于許州。甲戌，定防秋將校擊球飲燕之罰。李全寇日照、博興，紇石烈萬奴敗之；寇即墨，完顏僧壽又敗之，復萊州。戊寅，詔陜西簽軍如河南例，曲赦河東南、北路。丁亥，命防禦使徒單福定等帥所部義軍，與沂州民老幼盡徙于邳。戊子，遼州總領提控唐括狗兒帥師復太原府。平涼等處地震，詔右司諫郭著撫諭其軍民。

秋七月丁酉，籍邳、海等州義軍及脅從歸國而充軍者，人給地三十畝，有力者五十畝，仍蠲差稅，日支糧二升，號「決勝軍」。戊戌，上進樞密臣僚諭之曰：「里城久未畢功，尚書欲增調民，朕慮妨農。況糧儲不繼，將若之何，盍改圖之。」樞臣言：「是役之興，實為大計，今功已過半，偶值霖潦，成功差遲。尚書議增丁夫，勢必驗口，不令妨業。比及防秋，當告成矣。」上曰：「卿等善為計畫，無貽朕憂。」庚子，以地震，曲赦陜西路。甲辰，置京東、西、南三路行三司。乙卯，曲赦山東西路。丁巳，遣單思忠以地震祭地祇于上清宮。

八月丙寅，補闕許古等削官解職。丁卯，木星犯輿鬼東南星。戊辰，遣禮部尚書楊雲翼祭社稷，翰林侍讀學士趙秉文祭后土于河中府。京西行三司李復亨言汝、鄧冶鐵，河南、北食鹽之利。木星晝見于柳，百有九日乃滅。壬申，上敕臺臣：「朕處分尚書事，或至數日不奉行，及再問則巧飾次第以對。大臣容有遺忘，左右司玩弛，臺臣當糾。今後復爾，併罪卿等。」乃定御史上下半月勾檢省中制敕文字。大元兵下武州，軍事判官郭秀死之。丁丑，緩在京差徭。中山治中王善殺權知府事李仲等以叛。大元兵下合河縣，縣令喬天翼等死之。乙酉，命樞密遣官簡嶺外諸軍之武健者，養之彰德、邢、洺、衛、浚、懷、孟等城，弱者罷遣，戊子，敕侯摯諭三司行部官勸民種麥，無種粒者貸之。

九月甲午，詔單州經略使完顏仲元屯宿州，與右都監紇石烈德同行帥府事。丙申，唐州從宜夾谷天成敗宋人於桐柏。丁酉，尚書省請申命侯摯廣營策積貯，上不許，曰：「徵斂已多，今更規畫，不過復取於民耳。防秋稍緩，當量減戍兵，用度幸足，何至是耶。」甲辰，大元兵徇東勝州，節度使伯德窳哥死之。庚戌，命行省胥鼎領兵赴河中。壬子，真定招撫使武仙請給金銀符賞有功，從之。沿河造戰艦，付行院帥府。

冬十月癸亥朔，定保舉縣令能否升黜舉主制。乙丑，用蒙古綱言，招集義軍各置都統、副統等官，如貞祐三年制。平涼府先以地震被命醮祭，方行事，慶雲見，以圖來上。遣官覆驗得實，是日，百官奉表稱賀。丁卯，以完顏開權元帥左都監，郭文振權右都監，並行元帥府事，謀復太原。壬申，定贓吏計罪以銀為則。癸酉，以慶雲遣官告太廟。甲戌，以慶雲詔國內。己卯，大元兵次單州境，詔諸路民應遷避兵而不欲者，亟遣人以利害曉之。癸未，裏城畢工，百官稱賀。宴宰臣便殿。遷右丞摯官一階，賜右丞相琪、左丞汝礪、參知政事思忠金鼎各一，重幣三。是役，上慮擾民，募人能致甓五十萬者遷一官，百萬仍升一等。平陽判官完顏阿剌、左廂譏察霍定和發宋蔡京故居，得二百萬有奇，準格遷賞。甲申，宰臣請以里城之功建碑會朝門，從之。丁亥，大元兵屯綿上。壬辰，命有司葺閑舍，給薪米，以濟貧民，期明年二月罷，俟時平則贍之以為常。

十一月癸巳朔，前嵐州倉使張祐自夏國來歸。以樞密副使僕散安貞、同簽院事訛可行院事于河北。乙未，以官驢借朝士之無馬者乘之，仍給芻豆。己亥，大元兵徇彰德府。辛丑，詔朝官七品、外路六品以上官，二歲舉縣令一人。戶部令史蘇唐催租封丘，期限迫促，民有生刈禾輸租者。上聞之，遣吏按問，杖唐五十，縣令高希隆減二等。尚書以希隆罰輕，上曰：「使臣至外路，自非至剛者，孰能不從？其依前詔。」甲寅，徐州總領納合六哥大破紅襖賊於狄山。禮部郎中抹撚魯剌上疏言時事。丁巳，右丞相高琪下獄。

泰安軍副使張天翼為賊張林所執以歸宋，縶之楚州，至是逃歸，授睢州刺史，超兩官，進職一等。戊午，大元兵平晉安府，行元帥府事、工部尚書粘割貞死之。

十二月，誅高琪。

本紀第十六

宣宗下

四年春正月壬辰朔，詔免朝。丙申，金安軍節度使行元帥府事古里甲古倫除名。丁酉，大元兵下好義堡，霍州刺史移剌阿里合等死之。詔贈官有差。庚戌，宋步騎十餘萬圍鄧州，聞援軍至，夜焚營去，招撫副使術虎移剌答追及之，奪其俘還。壬子，晝晦，有頃大雷電，雨以風。癸丑，戶部侍郎張師魯上書，請遣騎兵數千，及春，淮、蜀並進、以撓宋。丙辰，以武仙遙領中京留守，進官一階。

三月辛丑，議遷睢州，治書侍御史蒲魯虎奉詔相視京東城池，還言勿遷便，乃止。癸卯，長春節，詔免朝。乙巳，林州元帥惟良擒叛人單仲、李俊，誅之，降其黨盧廣。己酉，以吏部尚書李復亨參知政事，南京兵馬使術甲賽也行懷、孟帥府事。辛亥，進平章政事高汝礪為尚書右丞相，監修國史，封壽國公。參知政事李復亨兼修國史。平章政事、陜西行尚書省胥鼎進封溫國公，致仕。壬子，紅襖賊於忙兒襲據海州，經略使完顏陳兒以兵擊敗忙兒，復取之。甲寅，木星犯鬼宿積尸氣。

夏四月庚申朔，詔御史中丞完顏伯嘉提控防城事。癸亥，安武軍節度使柴茂破紅襖賊于棗強。祁州經略使段增順破叛賊甄全于唐縣。夏人犯邊，元帥石盞合喜破之。乙丑，以彰德、衛、輝、滑、濬諸州隸河南路轉運司。以河南路轉運司為都轉運，視中都，增置官吏。戊辰，禘于太廟。大元遣趙瑞以兵攻孟州。提控魯德、王安復大名府。以參知政事把胡魯權尚書右丞、左副元師，元帥左都監承立為右監軍權參知政事，同行尚書省元帥府于京兆。庚辰，東平元帥府總領提控蒲察山兒破紅襖賊於聊城。壬年，命六部檢法以法狀親白部官，聽其面議，大理寺如之。

五月壬辰，定二品至三品立功遷官格。癸巳，紅襖賊寇樂陵、鹽山，橫海軍節度使王福連擊敗之，張聚來寇，又敗之。甲午，上擊鞠于臨武殿。丙申，以時暑，免常朝，四日一奏事。丁酉，諭工部暑月停工役。癸卯，大元兵徇庾州。丙辰，大元兵徇兗州，泰定軍節度使兀顏畏可死之。

六月丙寅，遣人招張柔。丁卯，詔減監察御史四員。戊辰，山東民僑居者募壯士五百人，益東莒公燕寧軍。月犯土星。己巳，太白晝見于張，百八十有四日乃伏。甲戌，制諸倉場庫院巡護軍，受提舉倉場司及監支納官彈壓。京畿不雨，敕有司閱獄，雜犯死罪以下皆釋之。丁丑，大元遣楊在攻下大名，又攻開州及東明、長垣等縣。己卯，祈雨。庚辰，宋人方子忻來歸，有司處之鄭州。上曰：「吾民奔宋者，彼例衣食之。彼來歸者，不善視之，或復逃歸，漏泄機事。」命增子忻廩給，有司優遇之。元帥右監軍、權參知政事承立上封事。

秋七月辛卯，宋人及紅襖賊犯河朔，諸郡皆降，獨滄州經略使王福固守。會益都賊張林來攻，福乃叛降林，帥府請討之。是日，雨。癸丑，林州行元帥府遣總領嚴祿等討紅襖賊于彰德府，生擒偽安撫使王九。詔參知政事李復亨為慰使，御史丞完顏伯嘉副之，循行郡縣勸農。以烏古論仲端等使大元。

八月戊午朔，嚴實、成江、王贇據濟南，山東招撫高居實遣人招嚴實于青崖砦，獲其款以聞。李全犯東平府，監軍王庭玉敗之，擒其偽安化軍節度使張林。庚申，高陽公張甫請增兵守冀州。上諭樞密，潁州民渡淮為宋軍者凡十村，可追索主者，懲一二以試其餘。庚午，敕掌兵官不聽舉縣令。夏人陷會州，刺史烏古論世顯降。甲戌，陜西行省報龕谷敗夏人之捷。乙亥，上諭宰臣，河南水菑，唐、鄧尤甚。其被菑州縣，已除其租。餘順成之方，止責正供，和糴、雜徵並免。仍自今歲九月始，停周歲桑皮故紙折輸。流民佃荒田者如上優免。丙子，陜西行省與夏人議和。戊寅，定選補親軍法。己卯，罷葭州招撫司。壬午，陜西路行省承裔報定西州之捷。丙戌，以隨路諸軍戶徙河南、京東、西、南路，各設檢察使、副。恒山公武仙降大元。

九月戊子，詔遣官于河南、陜西選親軍。辛卯，進《章宗實錄》。戊戌，大元木華里屯軍真定。置總領元帥府于歸德，以壽州、陳留兩鎮兵屬之。庚子，夏人入定西州。壬寅，宋人屯皂郊堡，行軍提控完顏益都擊敗之。大元遣塔忽等來。癸卯，夏人來侵。甲辰，滕州招捕提控夏義勇討紅襖賊，敗之。乙巳，詔參知政事李復亨提控芻糧事。己酉，夏人陷西寧州，尚書省都事僕散奴失不坐誅，駙馬都尉徒單壽春奪官一階，杖六十。癸丑，更定安泊逃亡出征軍人罪及捕獲賞格。甲寅，宋人出秦州，及夏人來侵。丙辰，鞏州行元帥府石盞合喜報定西州之捷。冬十月壬戌，大元遣蒙古塔忽、訛里剌等來。己卯，陜西東路行省報綏德州之捷。泗州元帥府言，紅襖賊一月四入寇，掠人畜而去。庚辰，上擊鞠于臨武殿。辛巳，授紅襖賊時青滕陽公、本處兵馬總領、元帥兼宣撫。癸未，京西山寨各設守禦使、副，令本路府總之。諭陜西行省圖復會州。上擊鞠于臨武殿。

十一月丁亥朔，免越王永功朔望朝參。易水公靖安民為其下所殺。戊子，黃陵堈經略使烏古論石虎等以戰陣失律，伏誅。壬辰，木星晝見于翼，積六十有七日伏，夜又犯靈臺北第一星。甲午，河南水，遣官勸課。更浮山縣名忠孝。戊戌，詔復衛紹王王爵，仍加開府議同三司。壬寅，山東東路軍戶徙許州，命行東平總管府治之，判官一人分司臨潁。乙巳，詔柴茂權元帥左都監，蓋仁貴攝右都監，同行元帥府于真定。是月，大元木華里國王以兵圍東平。十二月甲戌，祈雪。禮部郎中權左司諫抹撚胡魯剌上封事。戊寅，詔軍官許月擊鞠者三次，以習武事。庚辰，獵，享于太廟。乙酉，鎮南軍節度使溫迪罕思敬上書言錢幣、稅賦二事。

五年春正月丙戌朔，免朝。丁亥，世宗忌日，謁奠于啟慶宮。戊子，括南京諸州逋戶舊耕官田，給軍戶。壬辰，議禦西夏及征南事。諭皇太子以東平禦敵方略。甲午，諭樞密院，南伐事重，當詳議其便。撰故衛王事跡，如海陵庶人例。丁酉，大元兵攻天井關。戊戌，宋人襲泗州西城，提控王祿死之。辛丑，太白晝見于牛，二百三十有二日伏。乙巳，詔諸道兵集蔡州，己酉，伐宋。庚戌，山東行省報東平之捷。

二月丙辰朔，置招撫司于單州。曲赦東平府。庚申，下詔伐宋。以內族惟弼權同簽樞密院事，行院于中京；斡勒合打權元帥府右都監，行元帥府于蔡、息；納合降福權簽樞密院事，行院于宿州；孛術魯達阿權元帥右都監，完顏訛論副右都監，行元帥府於唐、鄧。戊辰，罷懷州行元帥府，復置招撫司，與孟州經略司並受中京行樞密院節制。辛未，僕散安貞以元帥出息州，破宋人乾凈居山寺，拔黃土關。癸酉，以旱災，曲赦河南路。丙子，禁京城兵器。元帥紇石烈牙葉塔破宋兵，復泗州。進逼濠州，至渦口，乏糧而還西城。癸未，以旱災，詔中外。

三月丙戌朔，上御仁安殿，祈雨，仍望祭于北郊。庚寅，宋人圍唐、鄧，行元帥府事完顏訛論力戰卻之。前鄧州千戶孛術魯毛良虎自拔歸國，訛論便宜遷其官三階，授同知唐州事，乞正授以示信，從之。乙未，罷河南路行三司。丙申，參知政事徒單思忠進尚書右丞、兼修國史，以太子詹事僕散毅夫為參知政事。諭宰臣曰：「今奉御、奉職多不留心采訪外事。聞章宗時近侍人秩滿，以所采事定升降。今亦宜預為攷核之法，以激勸之。」戊戌，長春節，免朝。己亥，夏因叛人竇趙兒之招，入據來羌城，孛術魯合住以重賞誘脅從人為內應，督兵急攻城，拔之。省試經義進士，考官於常額外多放喬松等十餘人。有司奏請駁放，上已允，尋復遣諭松等曰：「汝等中選而復黜，不能無動于心。方今久旱，恐傷和氣，今特恩放汝矣。」庚子，賜林州行元帥府經歷官康琚進士及第。琚以武階乞赴廷試，故有是命。丙午，以旱築壇祀雷雨師。壬子，雨。

四月己未，山東行省蒙古綱言：「東莒公燕寧戰敗而死。寧所居天勝砦據險，寧亡，眾無所歸，變在朝夕。權署其提控孫邦佐為招撫使，黃摑兀也為總領，以撫其眾。」遣使請命，敕有司議之。辛酉，禱雨于太廟。丙寅，僕散安貞破宋黃、蘄等州。壬申，俘宋宗室男女七十餘口獻於京師。癸酉，詔親軍中武舉第而授職需次者，仍執舊役，廩給循常，闕至發遣。辛巳，監察御史劉從益以彈劾失當，奪官一階，罷之。詔定進士中下甲及監官散階至明威者舉充縣令法。

五月甲申朔，日有食之。戊戌，宋人據楚丘，官軍復之。庚子，納蘭記僧伏誅，告人趙銳升職四等。壬寅，陜西元帥完顏賽不遣使來獻晉安、平陽之捷，方議其賞，御史烏古論胡魯劾其縱將士鹵掠，不副主上除亂救民之意，乞正其罪。上以賽不有功，詔勿問，賞議亦寢。癸卯，唐州守將訛論為元帥賽不猶子，與宋人戰唐州境上，為宋人所敗，死者七百餘人，匿之而以捷聞。御史納蘭發其事。上以賽不故，亦不之罪，而以是意諭之。乃稱納蘭敢言，錄其功付有司，秩滿考最。癸丑，東平內徙，命蒙古綱行省于邳州，王庭玉行帥府于黃陵堈。

六月甲寅朔，尚書省奏駙馬都尉安貞反狀，上閱奏慮其不實，謂平章政事英王守純曰：「國家誅一大臣，必合天下後世公議。其令覆按之。」乙丑，遣使諭晉陽公郭文振、上黨公完顏開各守疆土，同心濟難，毋以細故啟釁端，誤國事。戊寅，僕散安貞坐謀反，并其三子皆伏誅。己卯，越王永功薨。庚辰，輟朝。壬午，上親奠于殯所。秋七月己亥，義勇軍叛，據碭山縣。庚子，詔增給徐州、清口等處戍兵衣糧。己酉，碭山賊夜襲永城縣，行軍副總領高琬敗之，命蒙古綱併力討捕。辛亥，單州招撫劉瓊乞移河南糧濟其軍，詔給之。

八月壬子朔，罷黃陵堈招撫司。上諭尚書省，碭山叛軍家屬囚歸德，旬餘不給糧，恐傷其生。宰臣奏，已給之矣。又諭樞密，河北艱食，民欲南來者日益多，速令渡之，毋致殍死。癸亥，林、懷帥府邀擊紅襖賊于伏恩村，敗之。甲子，詔南征潰軍復歸而能力戰者，依出界立功格賞之。乙丑，宋人掠沈丘，殺縣令。甲戌，命有司除逋戶負租，毋徵見戶。

九月甲申，以京東歲饑多盜，遣御史大夫紇石烈胡失門為宣慰使，往撫安之。更定監察御史違犯的決法。丁亥，詔州府及軍官捕盜慢職，四品以下宣慰使決之，三品以下上奏裁。戊子，增授隰州招撫使軒成官，改受陜西省節制。乙巳，崇進、駙馬都尉定國公徒單公弼薨。庚戌，歲星犯左執法。右丞相高汝礪表乞致仕，詔溫留之。冬十月癸丑，進汝礪官榮祿大夫。命僕散毅夫行尚書省于京東，督諸軍芻糧。乙卯，太醫侯濟、張子英治皇孫疾，用藥瞑眩，皇孫不能任，遂不療，罪當死。上曰：「濟等所犯誠宜死，然在諸叔及弟兄之子，便應準法行之，以朕孫故殺人，所不忍也。」命杖七十，除名。尚書省言：「司、縣官貪暴不法，部民逃亡，既有決罰，他縣停匿亦宜定罪。隨處土民久困徭役，客戶販鬻坐獲厚利，官無所斂，亦宜稍及客戶，以寬土民。行院帥府幕職，雖無部眾，亦嘗贊畫戎功，而推賞止進官一階，宜聽主將保奏，第功行賞。」上皆從其請。戊午，遣親軍討河南群盜。辛酉，大元兵攻綏德州。壬戌，夏人復侵龕谷。甲子，敕監察所彈事，同列不可預聞，著為令。丁卯，夏人犯定西、積石之境。戊寅，分京畿戍卒萬二千，河中民兵八千，以許州元帥紇石烈鶴壽將之，屯潼關西。

十一月癸未，陜西東路行省報安塞堡敗夏人之捷。甲申，諭太府減損食品。庚寅，募民興南陽水田。壬辰，太子、親王、百官表賀安塞堡之捷，卻之。乙未，夏人攻龕谷。宋人攻蘄縣。紅襖賊掠宿州。辛丑，詔蠲徐、邳、宿、泗等州逋租，官民有能墾闢閒田，除來年科征。歸德、亳、壽、潁停閣逋戶租外，仍蠲三之一。逋戶田廬有司募民承業，禁其毀損，以俟來復。蒲城縣民李文秀等謀反，伏誅。壬寅，宋人焚潁州，執防禦判官而去。是日，相國寺火。大元兵攻延安。

十二月辛亥朔，以大元兵下潼關、京兆，詔省院議之。壬子，罷避舉縣令法。丁巳，禮部侍郎烏古孫仲端、翰林待制安庭珍使北還，各遷一階。庚申，罷河南義軍。丁卯，詔罷新簽民軍，減樞密院掌兵官及京城戍兵，仍諭行院帥府，毋擅增設補簽。辛未，罷行總管府及招討統軍檢察等司。定宋人來歸賞格及詐誘徵防軍人逃亡罪法。癸酉，元帥合達買住及其將士以延安功特賞賚之，仍下詔獎諭。

閏月辛巳朔，大元兵徇鄜州，保大軍節度使完顏六斤、權元帥右都監紇石烈鶴壽、右都監蒲察婁室、遙授金安軍節度使女奚烈資祿皆死之。乙酉，提控術甲咬住破沈丘賊于陳瓦。丙戌，頒詔撫諭河南土寇。戊子，熒惑犯軒轅。己丑，孫瑀及捕盜官吾古出招降泰和縣賊二千人，詔斬其首惡，餘皆釋之。同知保靜軍節度使郭澍以徵糧失期，誣殺平民，坐誅。辛卯，官軍復葭州。癸巳，通遠軍節度使孛術魯合住削官。甲午，月犯熒惑。丙申，紅襖賊入蒙城縣，縣官失其符印，軍民死者甚眾，賊大掠而去。戊戌，鎮星晝見于軫。己亥，發兵捕京東盜。太白晝見于室。壬寅，發上林署粟賑貧民。陳、亳等州，鹿邑、城父諸縣，盜蜂起，趣樞府遣官討之。捕盜軍所過殘民，遣御史一人按視。軍所獲牛，有司以官錢收贖。戊申，詔定招捕土寇官賞格。己酉，更造「興定寶泉」，每一貫當「通寶」四百貫。

元光元年春正月庚戌朔，免朝。辛亥，世宗忌辰，謁奠于啟慶宮。元帥惟弼破紅襖賊於張騫店。壬子，遣官墾種京東、西、南三路水田。甲寅，禁非邊關急速事無馳傳，有濫乘者州縣徑白省部，四方館從御史臺，外路從分按御史治之。詔陜西西路行省徙京兆者，兵退還治平涼。坊州刺史把移失剌以棄城，伏誅。鄭州防禦使裴滿羊哥、同知防禦使古里甲石倫除名。平西節度使把古咬住奪官一階。丁卯，詔撫諭京東百姓。

二月壬午，詔徙中京、唐、鄧、商、虢、許、陜等州屯軍及諸軍家屬赴京兆、同、華就糧屯。乙酉，陜西西路行省請以厚賞募河西蕃部族寺僧，圖復大通城，命行省樞密院籌之。癸巳，上諭宰臣，宋人以重兵攻平輿、褒信，我師力戰卻之，又偵知其事狀之詳。若俟帥府上功推賞，豈急於勸獎之道？其遣清望官，齎空名宣敕，核實給之。乙未，詔諭河南、陜西。大元兵屯葭州。壬寅，權定行省、樞府、元帥府輒杖左右司、經歷司官罪法。甲辰，上念鄜延被兵，又延安受圍，嘗發民粟給軍。詔除延安、鄜、坊、丹、葭、綏德稅租，仍令有司償其粟直，不足者許補官。戊申，恒州軍變，萬戶呼延棫等千餘人殺掠城中，焚廬舍而去。己酉，遣元帥左監軍訛可行元帥府事，節制三路軍馬伐宋，同簽樞密院事時全行院事，副之。

三月辛酉，宋人掠確山縣之劉村。丙寅，歲星犯太微左執法。戊辰，樞密院委差官賈天安上書言利害。壬申，尚書右丞徒單思忠以病馬輸官，冒取高價，御史劾之，有司以監主自盜論死，上顧惜大體，降授陳州防禦使。癸酉，提控李師林敗夏人于永木嶺。郭文振表，近得俘者言，南北合兵將攻河南、陜西。詔樞密備禦。夏四月辛巳，以金吾衛上將軍、勸農使訛可簽樞密院事。置大司農司，設大司農卿、少卿、丞，京東、西、南三路置行司，並兼採訪事。壬午，大元兵攻陵川縣。丁酉，林懷路行元帥府事惟良削官兩階，罷之。更定辟舉縣令之法，而復行之。戊戌，籍丁憂待闕、追殿等官，備防秋。丁未，行樞密院報淮南之捷。

五月戊申朔，大元兵屯隰、吉、翼等州。壬戌，訛可、時全軍大敗。甲子，訛可以敗績當死，上面數而責之，勉其後效命，朘官兩階。丁卯，召致政胥鼎等赴省議利害。壬申，時全伏誅。

六月戊寅朔，造舟運陜西糧，由大慶關渡抵湖城。癸未，大赦。陳州防禦使呂子羽坐乏軍興，自盡。制諸監官及八品以下職事，丁憂、待闕、任滿、遙授者，試補侍衛親軍。命各路司農司設捕盜方略。丁酉，紅襖賊掠柳子鎮，驅百姓及驛馬而去，提控張瑀追擊，奪所掠還。偽監軍王二據黎陽縣，提控王泉討之，復其城。秋七月庚戌，大元將按察鄔以其眾屯晉安、冀州之境。丙辰，上黨公完顏開復澤州。己未，歸德行樞密院王庭玉報曹州破紅襖賊之捷。庚申，定監當官選法。河北群盜犯封丘、開封界，令樞密院禦捕。甲子，京東總帥紇石烈牙吾塔請自今行院帥府幕職，有過得自決之。不允。戊辰，紅襖賊襲徐州之十八里砦，又襲古城、桃園，官軍破之。乙亥，太白晝見經天，與日爭光。

八月丁丑，定西征將士官賞有差。己卯，彗星見西方。甲申，增定藏匿逃亡親軍罪及告捕賞格。積石州蕃族叛附于夏，鞏州提控尼旁古三郎討之，獲羊千口，進尚膳，詔卻之。以彗星見，改元，大赦。諭旨宰臣曰：「赦書已頒，時刻之間，人命所係。其令將命者速往，計期而至。」以大司農把胡魯為參知政事。癸巳，河間公移剌眾家奴、高陽公張甫兵復河間府，是日，報捷者始達。上以道途梗塞，報者艱虞，命厚賞之。夏人入德順。壬寅，祈雨。

九月丙午朔，以左右警巡使兼彈壓。諭陜西行省備邊。壬子，牙吾塔請以兵由壽州渡淮，搗宋人巢穴，不從。乙卯，議經略淮南。己巳，宋人掠遂平縣之石砦店，復侵南陽，唐州提控夾谷九住敗之。冬十月丁丑，夏人掠德順之神林堡。壬午，宋張惠攻零子鎮，為斡魯朵所敗，虜其裨將二人。河中府萬戶孫仲威執其安撫使阿不罕胡魯剌據城叛，陜西行省遣將討平之。癸未，復曹州。甲申，上獵于近郊，詔免百官送迎，且勿令治道，以勞百姓。庚寅，徙彰德招撫使杜先軍於衛州。乙未，大元兵下榮州之胡壁堡及臨晉。庚子，詔所司巡護避兵民資產。甲辰，以京兆官民避兵南山者多至百萬，詔兼同知府事完顏霆等安撫其眾。

十一月丁未，大元兵徇同州，定國軍節度使李復亨、同知定國軍節度使訛可皆自盡。甲寅，京東總帥牙吾塔報臨淮破宋兵之捷。戊辰，大元蒙古蒲花攻鳳翔府。

十二月乙亥朔，上謂皇太子曰：「吾嘗夜思天下事，必索燭以記，明而即行，汝亦當然。」以河中治中侯小叔權元帥府右都監，許便宜行事。乙酉，遷同知平陽府事史詠龍虎衛上將軍，賜號「守節忠臣」，權行平陽公府事。丁亥，疊州總管青宜可卒，特命其子角襲職。詔諭近侍局曰：「奉御、奉職皆少年，不知書。朕憶曩時置說書人，日為講論自古君臣父子之教，使知所以事上者，其復置。」己丑，蘭州提控唐括昉敗夏人于質孤堡。大元以大軍攻鳳翔。

二年春正月甲辰朔，詔免朝賀。乙巳，世宗忌日，謁奠于啟慶宮。右丞相汝礪乞致政，上面諭使留。大元兵下河中府，權元帥右都監侯小叔復之。壬子，壽州防禦使完顏乃剌奪官四階。甲寅，上諭宰臣曰：「向有人言便宜事，卿等屢奏乞作中旨行之。帝王從諫足矣，豈可掠人之美以為己出哉！」戊午，四方館瘸驢以罪罷，宰臣請以散地羈縻之，上曰：「此輩豪傑，正須誠待，若以術制，適使自疑。但不畀軍政，外補何害？」授瘸驢恒州刺史。又謂：「鬻爵恩例有丁憂官得起復者，是教人以不孝也，何為著此令哉？」丁卯，大元兵復下河中府。

二月甲戌朔，皇后生辰，詔免賀禮。己卯，丞相汝礪朝會，免拜，設榻殿下，久立賜休。壬午，詔「軍官犯罪，舊制更不可任用，今多故之秋，人才難得，朕欲除大罪外，徒刑追配有武藝善掌兵者，量才復用。其令尚書省議以聞」。丁亥，大赦。己亥，鳳翔圍解。石盞合喜加金紫光祿大夫，升左監軍，特授大名府谷忽申猛安，完顏仲元加光祿大夫，升右監軍，特授河北東路洮委必剌猛安，各賜金鞶帶有差。

三月甲辰朔，宋人襲汝陽。壬子，誡諭平章英王守純崇飲。癸丑，以河中府推官籍阿外權元帥右都監，代領侯小叔軍。甲寅，上謂宰臣：「人有才堪任事，其心不下者，終不足貴。」丞相汝礪對曰：「其心不正而濟之以才，所謂虎而翼者也，雖古聖人亦未易知。」上以為然。丙辰，長春節，免朝。以戶部尚書石盞畏忻為參知政事，兼修國史。辛酉，禁茶。壬戌，詔以鳳翔戰功及頒賞等級遍諭諸郡。甲子，以完顏伯嘉權參知政事，行尚書省于河中府。辛未，詔職官犯罪非死罪除名，遇赦幸免，有才幹者中外並用。夏四月癸酉朔，復霍州汾西縣，詔給空名宣敕，遷賞將士之有功者。丙子，設京兆南山安撫司。丁丑，故鳳翔萬戶完顏醜和以死節贈懷遠大將軍，授刺史職。其父恕除以功例賞外，遷兩官，升職二等。己卯，遣官閱河南帥府見兵，籍閑官豪右親丁及遼東、河北客戶為軍。庚子，募西山獵戶為軍。

五月癸卯朔，始造「元光重寶」。丙午，復河中府及榮州，遣人持檄招前恒山公武仙。乙卯，權平陽公史詠復霍州及洪洞縣。丁巳，始造「元光珍貨」，同銀行用。戊午，以檄招東平嚴實。己未，參知政事毅夫言：「脅從人號『忠孝軍』，而置沿淮者所為多不法，請防閑之。」上曰：「人心無常，顧馭之何如耳。馭之有術，遠方猶且聽命，況此輩乎！不然，雖左右亦難防閑。正在廓開大度而已。若是而不能致太平者，命也。」庚申，簽河南路寄居官民充軍。辛酉，徙晉陽公郭文振兵于孟州。甲子，徙權平陽公史詠兵於解州、河中府。

六月乙亥，京東總帥牙吾塔報淮南之捷。丁亥，罷行省所置監察御史兼彈壓之職。戊子，議遣人招李全、嚴實、張林。甲午，詔罷河中行省，置元帥府。辛丑，遙授靜難軍節度使顏盞蝦䗫等以保鳳翔功進官。秋七月壬寅朔，夏人犯積石州，羌界寺族多陷沒，惟桑逋寺僧看逋、昭逋、廝沒及答那寺僧奔鞠等拒而不從。詔賞諸僧鈐轄正將等官，而給以廩祿。乙巳，遣兵守衛解州鹽池。庚戌，以空名宣敕遷賞諸部降人。壬子，除市易用銀及銀與寶泉私相易之禁。癸丑，敕諸御史曰：「瑣細事非人主所宜詰，然凡涉姦弊，靡不有關國政者。比聞朝官及承應人月給俸糧，多雜糠土，有司所收曷嘗有是物哉。至于出納斗斛，亦小大不一，此皆理所不容者，而臺官初不問。事事須朕言之，安用汝曹也！」乙卯，丹鳳門壞。丁巳，陰坡族之骨鞠門等叛歸夏，元帥夾谷瑞發兵討之，以捷聞。御史中丞師安石言制敵二事。戊午，宰臣方對次，有司奏前奉御溫敦太平卒。上大駭曰：「朕屢欲授太平一職，每以事阻，今僅授之未數日而亡，豈非天耶！」因謂宰臣曰：「海陵時有護衛二人私語，一曰富貴在天，一曰由君所賜。海陵竊聞之，詔授言由君所得以五品職，意謂誠由己也，而其人以疾竟不及授。章宗秋獵，聞平章張萬公薨，歎曰：『朕乃將拜萬公丞相，而遂不起，命也。』」乙丑，詔籍陜西路僑居官民為軍。

八月辛未朔，邳州從宜經略使納合六哥等率都統金山顏俊以沂州百餘人，晨入省署，殺行尚書省蒙古綱，據州反。壬申，詔賞京兆路官軍保全南山諸谷之功，以所全人數多寡為等第，千人以上官一階，三千人以上兩階，五千人以上三階，仍陞職一等，能以力戰護之者又增一階，戰沒者就以贈之。甲戌，遣官持空名宣敕，諭以重賞招納合六哥，拒命，即命牙吾塔合行院兵討滅之。乙亥，火星入鬼宿中，掩積尸氣。乙酉，詔能捕獲反賊六哥者，除見定官外，仍與世襲謀克。丙戌，遣官分行蔡、息、陳、亳、唐、鄧、裕諸州，洎司農司州縣吏同議，凡民丁相聚立砦避兵，與各巡檢軍相依者，五十戶以上置砦長一員，百戶增副一員，仍先遷一官，能安民弭盜勸農者論功注授。

九月庚子朔，日有食之。宋人入壽州，女奚烈蒲乃力戰卻之。壬寅，樞密院奏提控術甲剉只罕破宋人之功。甲辰，宋人攻南陽。丙午，牙塔報桃園、淮陽之捷，並以納合六哥結構李全之狀來告。戊申，降人孫邦佐自李全軍中歸，遙授知東平府兼山東西路兵馬都總管。官軍與宋人力戰于胡陂而卻之，提控術虎春兒為所殺。癸丑，納合六哥所署偽都統烏古論賽漢、夾谷留住等來歸。己未，贈術虎春兒銀青榮祿大夫。丙寅，扎也胡魯等拔邳州南城。丁卯，權御史中丞帥安石等劾英王守純不實，付有司鞠治，尋詔免罪，而猶責論之。冬十月癸酉，徙晉陽公郭文振等兵于衛州。乙亥，制行樞密院及元帥府，農隙之月分番巡徼校獵，月不過三次。丁丑，上獵于近郊。己卯，祫于太廟。壬午，火星犯靈臺。乙酉，上獵于近郊。辛卯，詔石壕店、澠池、永寧縣各屯兵千人。壬辰，滕州人時明謀反，伏誅。戊戌，唐、鄧行元帥報淮南之捷。

十一月己亥，紅襖賊偽監軍徐福等來降。詔進牙吾塔官一階，賜金幣有差。辛丑，總帥牙吾塔報邳州之捷，函叛人六哥首以獻。開封縣境有虎咥人，詔親軍百人射殺之，賞射獲者銀二十兩，而以內府藥賜傷者。丙午，邳州紅襖賊三千來降，初擬置諸陳、許之間，上以為「若輩雖降，家屬尚在河朔，餘黨必殺之，所得者寡而被害者眾，亦復安忍？不若命使撫諭，加以官賞而遣之還。果忠於我，雖處河朔豈負我耶？且餘眾感恩，將有效順者矣」。戊午，以上黨公完顏開之請，諭開及郭文振、史詠、王遇、張道、盧芝等各與所鄰帥府相視可耕土田，及瀕河北岸之地，分界而種之，以給軍餉。辛酉，鞏州行元帥府報會州破夏人之捷。

十二月己巳朔，徙沿淮巡檢邊軍于內地。癸酉，以空名宣命金銀符給完顏開賞功。辛巳，詔延安土人充司縣官義軍使者選人代之，量免其民差稅。邳州民丁死戰陣者各贈官一階。歸德、徐、邳、宿、泗、永、亳、潁、壽等州復業及新地民，免差稅二年，見戶一年，嘗供給邳州者復免一年之半，睢州、陳留、杞縣免三之一。

丁亥，上不豫，免朝。戊子，皇太子率百官及王妃、公主入問起居。己丑，復入問起居。庚寅，上崩于寧德殿，壽六十有一。上疾大漸，暮夜，近臣皆出，惟前朝資明夫人鄭氏年老侍側，上知其可托，詔之曰：「速召皇太子主後事。」言絕而崩。夫人秘之。是夜，皇后及遣妃龐氏問安寢閣。龐氏陰狡機慧，常以其子守純年長不得立，心鞅鞅。夫人恐其為變，即紿之曰：「上方更衣，后妃可少休他室。」伺其入，遽鑰之，急召大臣，傳遺詔立皇太子，始啟戶出后妃，發喪。皇太子方入宮，英王守純已先入，皇太子知之，分遣樞密院官及東宮親衛軍官移剌蒲阿集軍三萬餘於東華門街。部署即定，命護衛四人監守純於近侍局，乃即皇帝位於柩前。壬辰，宣遺詔。是日，詔赦中外。明年

正月戊戌朔，改元正大，謚大行曰繼天興統述道勤仁英武聖孝皇帝，廟號宣宗。三月庚申，葬德陵。

贊曰：宣宗當金源末運，雖乏撥亂反正之材，而有勵精圖治之志。迹其勤政憂民，中興之業蓋可期也，然而卒無成功者何哉？良由性本猜忌，崇信翽御，獎用吏胥，苛刻成風，舉措失當故也。執中元惡，此豈可相者乎，顧乃懷其援立之私，自除廉陛之分，悖禮甚矣。高琪之誅執中，雖云除惡，律以《春秋》之法，豈逃趙鞅晉陽之責？既不能罪而遂相之，失之又失者也。遷汴之後，北顧大元之朝日益隆盛，智識之士孰不先知？方且狃於餘威，牽制群議，南開宋釁，西啟夏侮，兵力既分，功不補患。曾未數年，昔也日闢國百里，今也日蹙國里，其能濟乎？再遷遂至失國，豈不重可歎哉！
