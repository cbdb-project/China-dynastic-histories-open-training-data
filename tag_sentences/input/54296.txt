本紀二十一 穆宗本紀一

穆宗本紀一

穆宗繼天開運受中居正保大定功聖智誠孝信敏恭寬毅皇帝，諱載淳，文宗長子，母孝欽顯皇後那拉氏，咸豐六年三月二十三日，生於儲秀宮。

十一年，就學，編修李鴻藻授讀。七月，文宗不豫，壬寅，疾大漸，召御前大臣載垣、端華、景壽、肅順，軍機大臣穆廕、匡源、杜翰、焦佑瀛宣諭立為皇太子。命載垣、端華、景壽、肅順、穆廕、匡源、杜翰、焦佑瀛贊襄政務。

癸卯，文宗崩，召陳孚恩、文煜赴行在。甲辰，尊皇后及聖母並為皇太后。諭軍機處於各摺片後署贊襄政務王大臣。乙巳，免惇親王、恭親王、醇郡王、鍾郡王、孚郡王尋常召對及宴賚叩拜。停各省貢獻方物。

丙午，展順天文鄉試於九月舉行，恩科武會試於十月，順天武鄉試於十一月。授駱秉章四川總督，督辦軍務。召雲貴總督劉源灝來京，以福濟代之。以崇實為成都將軍，旋命協辦四川軍務。湖北官軍復武昌、咸寧、通城等縣及江西義寧州。戊申，以景紋為駐藏辦事大臣。己酉，允恭親王赴行在叩謁梓宮。庚戌，薛煥請招商試運淮鹽濟餉。議行。辛亥，粵匪陷吉安。廣西官軍復賓州。癸丑，加上宣宗帝後尊謚。甲寅，粵匪陷靖安、武寧、義寧各州縣。乙卯，定年號祺祥。

八月丁巳朔，日月合璧，五星聯珠。粵匪陷嚴州，旋復之。戊午，官軍復新昌、奉新、瑞州、上高。己未，命景廉赴葉爾羌查辦英蘊斂錢擅殺事。允曾國藩請，以上海現舶輪船駛往皖江，歸其軍練習。辛酉，湖北官軍復德安。壬戌，江西官軍復武寧、靖安。癸亥，頒大行皇帝遺詔。勝保軍復濮州。丁卯，捻匪渡運河，諭勝保與僧格林沁等截剿，毋任北竄。戊辰，胡林翼以疾乞假，命李續宜暫署湖北巡撫。庚午，御史董元醇請皇太后權理朝政，簡親王一二人輔弼。載垣等擬旨駁飭。甲戌，曾國荃軍復安慶。戊寅，廣西官軍復潯州。庚辰，四川番賊陷松潘。辛巳，論復安慶功，加官文、曾國藩太子少保，胡林翼太子太保，並予騎都尉世職，賞李續宜黃馬褂，楊載福、多隆阿雲騎尉世職。癸未，上大行皇帝尊謚曰協天翊運執中垂謨懋德振武聖孝淵恭謙仁寬敏顯皇帝，廟號文宗。苗沛霖陷正陽、霍丘，圍壽州。

九月丙戌朔，上母後皇太后徽號曰慈安，聖母皇太后徽號曰慈禧。辛卯，楊載福軍復池州。壬辰，捻匪竄汜水、鞏縣，官軍擊退之。召張亮基來京。金州地震。甲午，川軍剿平會理回匪。丁酉，允樂斌等奏，撒拉回匪降，撤回官軍。庚子，川軍復名山。壬寅，多隆阿、曾國荃等復桐城、宿松、蘄州、黃梅、廣濟。彭玉麟、成大吉等復黃州。湖北巡撫胡林翼卒，調李續宜為湖北巡撫，仍駐鄂、皖交界，督辦軍務。擢彭玉麟為安徽巡撫。癸卯，浙江官軍復於潛、昌化。粵匪竄嚴州，張玉良等軍潰。甲辰，英、法撤廣州駐兵，英撤駐天津馬隊。乙巳，僧格林沁剿平青州等處竄捻，賞還御前大臣並黃韁。戊申，上奉大行皇帝梓宮返京師，免承德及宛平各府縣田賦。己酉，苗沛霖反，命袁甲三會賈臻諸軍討之。甲寅，上奉母後皇太后、聖母皇太后還宮。乙卯，以擅改諭旨，力阻垂簾，解載垣、端華、肅順任，罷景壽、穆廕、匡源、杜翰、焦佑瀛軍機。命恭親王會同大學士、六部、九卿、翰、詹、科道按律覈奏。賈楨、周祖培、沈兆霖、趙光疏請政權操之自上，並議皇太后召見臣工禮節及辦事章程。勝保疏請皇太后親理大政，並簡親王輔政。命王大臣、大學士等定議以聞。召醇郡王奕譞來京。是日奪載垣、端華、肅順爵職，逮問議罪。命睿親王仁壽、醇郡王奕譞逮肅順解京。詔文武各衙門自十月十六日以後輪班值日。鮑超軍復鉛山。是月，免西寧碾伯被擾額賦。

冬十月丙辰朔，命恭親王奕為議政王，在軍機處行走，大學士桂良、戶部尚書沈兆霖、侍郎寶鋆、文祥並為軍機大臣，鴻臚寺少卿曹毓瑛在軍機大臣上學習行走。召盛京戶部侍郎倭仁來京。丁巳，諭求言，申嚴門禁。戊午，大行皇帝梓宮至京，奉安於乾清宮。庚申，詔改祺祥為同治。辛酉，恭親王等擬請載垣、端華、肅順照大逆律凌遲。詔賜載垣、端華自盡，肅順處斬，褫景壽、穆廕、匡源、杜翰、焦佑瀛職，穆廕遣戍軍臺。壬戌，褫陳孚恩、黃宗漢、劉昆、成琦、德克津太、富績職。諭不究既往，諸臣毋再請察辦黨援。申誡王公、內外文武大臣招權納賄。甲子，上御太和殿即皇帝位，受朝。頒詔天下，以明年為同治元年，加恩中外，罪非常赦所不原者，咸赦除之。免惇親王、恭親王、醇郡王、鍾郡王、孚郡王諭旨及奏疏稱名。乙丑，懿旨以物力維艱，誡內務府，宮闈器用，力行節儉。賞還僧格林沁博多勒噶臺親王。命刑部覈結五宇鈔票案。通諭中外清理庶獄。丙寅，苗沛霖陷壽州。東南方有聲如雷。諭熱河未竟工程即時停止。丁卯，申誡各路統將粉飾遷延，縱寇殃民。補行咸豐十年恩科武會試。己巳，命總兵馮子材督辦鎮江軍務。庚午，諭議政王等贊理庶務，毋避小嫌。壬申，諭統兵大臣實核功罪，信賞必罰。癸酉，粵匪陷嚴州、餘杭。命曾國藩統轄蘇、皖、贛、浙軍務，節制巡撫、提督以下各官；瑞昌幫辦浙江軍務，太常寺少卿左宗棠赴浙江剿賊，調遣提、鎮以下官。丙子，申諭郊配仍以三祖五宗為定，皇考祔廟稱宗。起用予告大學士祁俊藻、翁心存、前太常寺卿李棠階。籍陳孚恩家，下獄治罪。官軍復無為及隨州。丁丑，申誡廷臣遇事因循。諭官文、曾國藩等妥籌剿撫苗練。粵匪陷蕭山、紹興及江山、常山，趣左宗棠軍速援。己卯，釋貝子德勒克色楞於獄。辛巳，廷臣議上垂簾章程，懿旨依議。詔開恩科。初，烏拉停捕珠八年。至是，諭仍停辦。壬午，陳孚恩戍新疆。命侍郎寶鋆、董恂在總理各國事務衙門辦事。甲申，法兵去天津。

十一月乙酉朔，上奉慈安皇太后、慈禧皇太后御養心殿垂簾聽政。丙戌，諭各省習教交涉，分別良莠，持平辦理。丁亥，諭定戶部五宇鈔票侵款者罪。復熙麟等官。庚寅，命各軍保薦將才。壬辰，山東教匪作亂，成祿等剿平之，匪首延秀輪伏誅。甲午，先是張亮基言雲南副將何有保戕鄧爾恆，疑徐之銘主使。至是，之銘飾奏軍功，為有保請獎，諭福濟察辦，撤任嚴參。乙未，石達開竄綏寧。庚子，諭中外舉人才，以曾國藩、胡林翼、駱秉章為法。辛丑，粵匪陷紹興、諸暨，褫王履謙職逮問。壬寅，福濟以畏葸取巧褫職。賞潘鐸二品頂戴，署云貴總督。僧格林沁剿壽張等處會匪，大捷。癸卯，命彭玉麟幫辦袁甲三軍務。官軍復來安。乙巳，給事中高延祜劾徐之銘貪淫荒謬，及滇省練黨縱恣。諭潘鐸查辦。丁未，詔各省察舉循良，並訪學行該備之士。庚戌，以吳棠為江寧布政使，兼署漕運總督，督辦江北糧臺。癸丑，粵匪陷處州。

十二月甲寅朔，諭曾國藩通籌進剿機宜。乙卯，諭譚廷襄赴東昌籌河防。濮、範教匪平。丁巳，勝保奏收撫匪首劉占考、宋景詩。戊午，國瑞軍復範縣。粵匪陷寧波、鎮海暨紹興各屬。己未，諭整頓鹽務。辛酉，命左宗棠迅速援杭，張運蘭歸調遣，得專奏軍事。壬戌，命江寧副都統魁玉幫辦鎮江軍務。以毛鴻賓言，諭督撫及統兵大臣因地選將，毋專恃楚勇。袁甲三軍復定遠。允廓爾喀例貢改丁卯年呈進。乙丑，福建會匪陷福鼎，尋復之。河南捻匪竄棗陽。丁卯，曾國藩辭節制四省軍務，不允。己巳，上孝德皇后尊謚曰孝德溫惠誠順慈莊恭天贊聖顯皇后。兵部侍郎慶英有罪褫職，戍新疆。以青海札薩克貝勒綱僧卻多布為左翼盟長。辛未，褫毓科職，擢沈葆楨為江西巡撫。命恭親王、醇親王督瑞麟、文祥等管理神機營。曾國藩奏派道員李鴻章統水陸軍赴鎮江規復蘇、常，允之。定登萊青道駐煙臺，監督東海關稅務。壬申，降端華、載垣世爵為不入八分輔國公。甲戌，免安徽、江蘇、浙江被賊來年額賦。乙亥，允江忠義終制，田興恕兼署貴州巡撫，旋以韓超署任。命張亮基督辦雲南軍務，徐之銘免雲南巡撫，以亮基署之。丁丑，多隆阿軍進攻廬州。石達開竄沅江、黔陽，偪川境，諭駱秉章、田興恕合擊之。兩淮粵匪陷杭州，瑞昌、王有齡死之。褫閩浙總督慶端職，留任。以左宗棠為浙江巡撫。彭玉麟辭巡撫，請專辦賊，許之，以為水師提督。調李續宜為安徽巡撫，嚴樹森為湖北巡撫。以鄭元善為河南巡撫。戊寅，祁俊藻以大學士銜為禮部尚書。改彭玉麟以兵部侍郎候補。庚辰，捻匪圍潁州。勝保論劾嚴樹森，諭令「反躬自責，保全名節，副皇考委任之意」。以薛煥言，諭總理各國事務衙門與英、法籌商借兵剿賊。壬午，追封皇弟二阿哥為憫郡王。趣左宗棠進取浙江。命勝保率部赴潁州。癸未，僧格林沁擊竄匪於曹州河南岸，殄之。

同治元年壬戌春正月甲申朔，慈安皇太后、慈禧皇太后御慈寧宮，上率王大臣行禮。禦乾清宮受賀。自是每歲皆如之。命麟魁、曾國藩協辦大學士。乙酉，詔酌撤畝捐、釐捐，拊循從征將士家室，撫慰傷亡兵勇子孫。以江西肅清，賞鮑超黃馬褂。李世忠復六合，賞亦如之。丙戌，諭曾國藩、左宗棠保衢州進解徽州圍。命曾國藩選將保上海。調蔣益澧部赴左宗棠軍。庚寅，勝保移軍潁州，命副都統遮克敦布、道員王榕吉接辦防務。辛卯，川軍復丹棱，匪首藍潮鼎伏誅。官軍復平越。壬辰，李世忠軍復天長。癸巳，粵匪李秀成陷奉賢、南匯、川沙。命都興阿以艇師厄吳淞口。丙申，樂斌以縱匪殃民，解任訊辦。命麟魁署陜甘總督，與沈兆霖剿撫撒回。粵匪竄偪上海。薛煥言英、法各員協同防剿。上嘉之。丁酉，初，綿性請改徵回賦，景廉赴阿克蘇勘辦之。及是，景廉覆劾，綿性坐褫職，尋戍吉林。回子郡王愛瑪特解回庫車管束。申誡回疆各大臣勿再攤徵。命英蘊察禁私典阿克蘇各城回地。戊戌，粵匪犯鎮江，馮子材軍擊退之。捻匪竄沭陽。諭僧格林沁南北兼顧。官軍復莘縣。己亥，麟魁卒。李世忠軍克江浦、浦口。撤慶端任，命耆齡赴閩接辦援浙軍務。庚子，擢鮑超為浙江提督，馮子材為廣西提督。癸卯，命喬松年督辦沿江團練。丙午，前安徽巡撫翁同書以失壽州、定遠，褫職逮問，尋論斬。丁未，加鑄阿克蘇錢。戊申，文煜等上北塘防守事務，允行。英、法留兵駐大沽砲臺。雲南官軍復麗江，回匪竄昆明。庚戌，粵匪竄松江，官軍合外兵迎剿，大敗之。洋將美人華爾原隸中國籍，賞四品頂戴、花翎。壬子，命張亮基募軍赴滇。癸丑，諭遮克敦布等會剿河套捻匪。

二月甲寅朔，官軍復來鳳。乙卯，懿旨皇帝在弘德殿入學讀書，祁俊藻、翁心存授讀。丙辰，擢曾國荃江蘇布政使，並令辦理軍務，毋庸回避。丁巳，粵匪陷黃巖。官軍解鎮江、徽州圍。辛酉，西寧辦事大臣多慧、提督成瑞以飾言撒匪投誠，並褫職議罪，尋論斬。樂斌以庇護褫職，戍新疆。壬戌，命都興阿遣兵駐天長、六合，李世忠移軍江浦、浦口，和衷共濟。粵匪陷安義，旋復之。癸亥，捻匪圍杞縣。甲子，以倭仁所進古帝王事跡及古今臣工奏議，陳弘德殿講肄。乙丑，僧格林沁軍擊捻匪大捷，賊由杞縣竄通許，追剿之。戊辰，石達開竄酆都。允田興恕請解欽差大臣，率部赴川，歸駱秉章節制。命韓超籌貴州防剿事。己巳，薛煥言會英、法軍剿高橋賊壘，克之。美人白齊文原入華籍，賞四品頂戴、花翎。壬申，金陵粵匪渡江擾江浦等處。諭曾國藩、都興阿抽調師船截擊之。癸酉，多隆阿軍進攻廬州。丙子，以上海洙涇陷，褫提督曾秉忠職。上海官軍會英、法軍剿除蕭塘賊壘。命崇厚、成明督辦天津海防。丁丑，復鄭親王、怡親王世爵。諭李續宜安集皖北流亡。是月，免汀州等處被擾額賦。

三月癸未朔，捻匪竄太和。甲申，允英、法派師船往長江協同防剿。丙戌，粵匪竄上海，薛煥軍擊敗之。戊子，賊陷青田。允鄭元善請，以丁憂布政使張曜專辦剿匪。庚寅，自正月以來不雨，詔修省，求直言。左宗棠復遂安。宋景詩降眾叛於蘭儀。壬辰，粵匪犯廬、和及江浦。甲午，勝保軍進援潁州，大捷。丙申，鄭元善言招回宋景詩，令帶罪圖效，允之。戊戌，命李續宜、鄭元善幫辦勝保軍務。辛丑，前府尹莊琦齡應召，陳崇正學，疏通正途，限制津貼、抽釐，籌軍實等十二策。議行，惟停養廉、查陋規，以妨政體不許。詔各省舉孝廉方正，務求真儒。癸卯，命沈兆霖督軍赴西寧剿撒匪。乙巳，萬壽節，停受賀。丙午，趣曾國藩分軍援湖州。丁未，匯纂帝王政治及前史垂簾事跡書成，名治平寶鑒。己酉，命副都御史晏端書赴廣東督辦釐金，吳棠督辦江北團練。命薛煥以頭品頂戴充通商大臣。以李鴻章署江蘇巡撫。京口副都統海全剿賊失利，死之。壬子，免回疆新舊應進貢物。是月，上躬詣大高殿祈雨者三。

四月甲寅，諭統兵大臣慎重餉糈，汰除浮費。景其濬上歷代君鑒，上嘉納之。乙卯，允駱秉章奏留田興恕仍辦貴州軍務。丁巳，粵匪陷宜陽，尋復之。戊午，雨。鮑超軍復青陽。曾國荃軍復巢縣、含山、和州。己未，普承堯戍軍臺。曾國藩等言蘇紳請借英、法兵規復蘇、常，斷不可行。上韙其議。令李鴻章裁制華爾常勝軍。粵匪李世賢竄江西，沈葆楨赴廣信督辦防剿。比利時請換約，諭薛煥妥酌籌辦。庚申，上孝靜成皇后尊謚曰孝靜康慈懿昭端惠弼天撫聖成皇后。壬戌，命薛煥為全權大臣，辦理比國通商事務。癸亥，賊陷漢中，乙丑，川軍復青神，左宗棠解衢州、江山圍。丙寅，捻首張洛行北竄，諭僧格林沁等籌防。以閩軍失利，慶端諱報，切責之。戊辰，曾貞幹復繁昌，鮑超復石埭、太平、涇縣。上海軍會英、法軍平南翔賊壘，復嘉定，庚午，都興阿擊敗揚州竄匪。官軍復潁上。粵匪陷孝義、鎮安。豫軍復永寧。辛未，以葉爾羌阿奇木伯克郡王阿克拉伊都違例攤捐，擅殺回眾，奪郡王，治英蘊罪，壬申，西安副都統烏蘭都剿賊失利，諭官文、鄭元善分兵赴陜。丙子，臺灣會匪陷彰化。粵匪竄偪西安，趣官文、鄭元善飭兵會剿。丁丑，上慈安皇太后、慈禧皇太后徽號，頒詔覃恩有差。戊寅，多隆阿軍克廬州，匪首陳玉成遁至壽州境，苗沛霖誘擒之。命免沛霖罪。己卯，張運蘭軍復旌德。曾貞幹軍復南陵。撒回圍攻巴燕戎格，沈兆霖援剿之。上海官軍復青浦。庚辰，何桂清逮至京，命大學士會刑部審擬。是月，免安州等州縣被水逋賦。

五月壬午朔，官軍復寧波、鎮海。癸未，鄭元善移軍汝寧。粵匪陷陜西山陽。命多隆阿督辦陜西軍務。甲申，雨。命吳振棫趣山西協辦防剿。乙酉，命明誼速赴塔城與俄會勘地界，徐宗幹剿臺灣匪。丙戌，賜徐郙等一百九十三人進士及第出身有差。丁亥，以諸暨農民包立身練勇殺賊，諭左宗棠酌用之。李世忠軍截剿江南援賊，大捷。己丑，廣西官軍復太平，劉長佑赴潯州督剿。粵匪陷渭南。壬辰，戍王履謙新疆。粵匪圍溫州、瑞安，諭慶端等進援，並令左宗棠兼顧。粵匪犯潼關，諭沈兆霖檄馬德昭援陜。乙未，彭玉麟、曾國荃各軍復太平暨蕪湖城、金柱關、東梁山各隘，賞李成謀黃馬褂。官軍會英、法軍克南橋、柘林、奉賢各城。南橋攻克時，法提督卜羅德陣沒，上嘉悼之，賜祭，賞其家屬珍物。丙申，粵匪竄陜州。以銅仁、石阡苗、教各匪猖獗，諭毛鴻賓、韓超會剿。戊戌，命侍郎恆祺會崇厚辦理葡國通商事務。時英國擬調印度兵助剿，諭曾國藩等迅克金陵、蘇、常，以杜覬覦。己亥，粵匪陷興義，官軍復霍丘。庚子，前太常寺少卿李棠階疏請於師傅匡弼之餘，預杜左右近習之漸，並講御批通鑑輯覽及大學衍義，優詔答之。辛丑，官軍復臺州府仙居、黃巖等六縣。賊目吳建瀛等以南匯降。官軍復川沙。賊陷嘉定。免直隸積欠旗租。壬寅，官軍進攻雨花臺。甲辰，允曾國藩議，仍以安慶為省治，設長江水師提督，駐蕪湖。命恆祺為辦理葡國通商全權大臣。總理各國事務衙門言法使照會，田興恕虐害教民，命駱秉章、勞崇光查辦。乙巳，陳玉成解京師，詔於中途磔之。汝州練目李瞻謀叛，官軍剿滅之。丙午，李世忠軍渡江克龍潭等處賊壘，進攻九洑洲，諭曾國藩節制。諭明誼按條約地圖與俄剖析界務，錫霖襄辦北路分界事宜。丁未，官軍復陜西山陽。戊申，踞山陽賊竄鄖西。戍英蘊盛京。川匪陷太平廳，竄擾陜西定遠。張芾撫叛回於臨潼縣，被執，死之。辛亥，彭玉麟、曾國荃等軍克秣陵關諸隘，進偪金陵。粵匪陷湖州，在籍福建糧道趙景賢死之。

六月壬子朔，耆齡以援浙逗留，褫職，仍留任。乙卯，諭李續宜調度淮北剿捻事，並約束苗沛霖。丙辰，僧格林沁等軍克金樓賊壘。戊午，命六部、九卿再議何桂清罪。庚申，川匪陷西鄉。官軍復定遠。李鴻章督程學啟等軍剿粵匪，大敗之。西安、同州漢、回械斗，燒殺渭北村鎮。諭分別剿撫，但辨曲直，不論漢、回。壬戌，川軍復太平。癸亥，粵匪陷鄖西。甲子，何桂清諭斬。乙丑，直隸蝗。丙寅，粵匪由伊、洛南竄，命勝保督剿之。陜回撲西安及同州，趣雷正綰入關。戊辰，申誡統兵大臣欺飾濫保，督撫嚴禁州縣藉災請緩，仍復私徵。庚午，賊匪陷天柱。癸酉，大學士桂良卒，贈太傅。頒廓爾喀王獎勵敕書。甲戌，詔難民陷賊來歸者，概予免罪。申嚴失守城池律。定比利時通商條約。常清等言俄人稱哈薩克汗阿勒坦沙拉已屬俄。諭查實酌辦，令各臺吉別舉襲汗爵者。乙亥，嚴諭文煜等緝直隸馬賊。諭譚廷襄赴兗、沂督剿各匪及竄捻。丙子，官軍復青田。丁丑，允僧格林沁請，收撫苗沛霖。己卯，石達開竄綦江，官軍大敗之，遂竄珙、高等縣。庚辰，趣多隆阿援西安剿回匪，毋為撫議所誤，仍解散被脅良回。是月，免直隸、河南逋欠及雜糧。

秋七月壬午朔。甲申，安集延匪倭里罕入喀什噶爾卡滋擾，官軍剿敗之。浩罕亂，伯克邁里被殺。丁亥，命景紋調達木蒙古兵及夥爾等族番兵赴藏。己丑，以陜回慘殺漢民，促多隆阿等入關。尋諭責其遷延，令勝保分軍援陜。袁甲三以病免，命李續宜為欽差大臣，督辦軍務。庚寅，李鴻章軍克金山衛。辛卯，甘肅撒回降。安集延賊遁出卡。俄人稱哈薩克、布魯特為其國地，命常清察覈，總理各國事務衙門剖理，明緒會明誼勘西界事宜。壬辰，命倭仁協辦大學士。甲午，川匪陷洋縣。戊戌，川軍復長寧。命愛仁、王茂廕密察陜西吏治。擢知州秦聚奎大順廣道，會遮克敦布辦直、東防務。己亥，以縱兵劫掠，褫總兵田在田職。庚子，沈兆霖督剿撒回，還至平番，山水暴發，卒。粵匪竄南陽，命勝保入陜督辦軍務，節制各軍。命熙麟為陜甘總督。允馮子材請，簡汰鎮江軍。癸卯，毛鴻賓剿黔匪連捷，諭韓超規復失地，劉長佑解散瑤人，毛鴻賓會剿黔、桂各匪。甲辰，閩軍復宣平、松陽、瑞安。以慶端為福州將軍，耆齡為閩浙總督。乙巳，李續宜母喪，詔奪情署安徽巡撫。丙午，彗星見西北方。中、葡商約成。命僧格林沁統豫、魯軍務，節制督撫以下，與李續宜商辦安徽剿匪事宜。總理各國事務衙門請設同文館，習外國語言文字，允之。丁未，鮑超軍復寧國。官軍復景寧、雲和。鄂軍復鄖西。諭刑部清理庶獄。初，廣東恩平、陽春、新興等縣土、客互斗，九年未解。至是，諭勞崇光諭止之，豫籌善後。戊申，以星變詔求直言。庚戌，林福祥、米興朝以失守逃避處斬。諭都興阿實覈沿江釐稅。雲南回匪陷永昌、龍陵、騰越。是月，免江西義寧等州縣逋賦蘆課。

八月辛亥朔，以臺州民團克復郡縣，詔蠲同治元、二年錢糧。壬子，李鴻章軍克青浦。申諭督撫痛除捐輸、抽釐、逼勒諸弊。癸丑，準京官俸減成搭放現金。甲寅，回匪圍咸陽等城，諭勝保入潼關督剿。乙卯，褫哷徵呼圖克圖名號及黃韁。以藏事敉平，停調番兵及川餉。詔順直捕蝗。己未，徐之銘請阻張亮基帶兵入滇。諭責其為回人挾制，不允。辛酉，諭嚴防陜匪句結甘回。壬戌，諭勝保分兵赴山西，英桂籌晉省防務。癸亥，諭勝保剿渭北，多隆阿剿渭南回匪，兼顧鎮平。甲子，資遣林自清練眾回滇。乙丑，陜回圍朝邑。特普欽等言呼蘭墾民日眾，請設理事同知等職，議行。命傅振邦襄辦譚廷襄軍務。丙寅，諭各省清查流品。丁卯，李續宜給假治喪，以唐訓方暫代。命福濟會景紋辦理藏事。命僧格林沁節制淮北軍，剿撫苗、捻。辛未，陜回西竄同州，朝邑路通。逆酋洪容海詣鮑超軍降，率所部克廣德。壬申，北新涇圍解，滬防肅清。癸酉，甘回竄鳳翔。粵、捻合犯淅川，陷竹谿、竹山。甲戌，允王大臣請，停送奉移山陵，命議近支親王恭代典禮。鎮江設關徵洋稅。丙子，諭勝保檄馬德昭軍駐長武一帶，防回匪竄甘。擢雷正綰陜西提督。丁丑，臺灣軍解嘉義圍。官軍復處州及縉雲。命總兵黃開榜接統田在田軍。戊寅，允直隸增募馬勇緝馬賊。官軍復青谿。命耆齡專辦援浙軍務。己卯，山東軍剿捻匪大捷。勝保奏敗回匪於斜口，西安解圍，匪竄渭北。諭以自便責之。命雷正綰襄辦勝保軍務。復浙江餘姚，廣西陽朔。以粵匪竄閿鄉，促鄭元善軍赴河、洛。

閏八月辛巳朔，慶端軍復縉雲。甲申，多隆阿軍克荊紫關。乙酉，鄂軍復竹山、竹谿。黔軍復天柱、邛水。粵匪竄老河口。回匪圍涇陽，飭雷正綰軍進剿。西安解嚴。丁亥，法庫門回民互斗，玉明等解散之。趣文煜、譚廷襄捕直、東界馬賊。戊子，回匪復攻西安。滇匪由川竄專坪。粵匪由閿鄉竄永寧。允河南收長蘆鹽釐濟餉。己丑，洪容海降眾復叛，踞廣德。辛卯，多隆阿軍剿捻匪大捷，解商南圍。調駐南苑吉、黑馬隊赴山西。壬辰，諭韓超與提督江忠義商辦貴州軍務，堵截林自清擁眾入黔。命李棠階為軍機大臣。以德勒克多爾濟等增兵巡河防。甲午，諭各省裁革州縣浮費。命京控案件專責按察使訊鞫。乙未，詔薦舉人才。命薛煥、李鴻章辦理普國換約事宜。飭各省迅解京餉。丙申，命倭仁為大學士。諭多隆阿扼守武關。戊戌，多隆阿剿亳、潁西竄捻匪大捷，賞黃馬褂。粵匪復陷慈谿，官軍合英、法軍復之，華爾沒於陣。庚子，諭勞崇光等籌濟京倉米穀，江蘇等省新漕徵收本色解京。張亮基劾徐之銘、岑毓英跋扈。允法將勒伯勒東留防寧波。諭潘鐸安撫雲南漢、回。辛丑，允袁甲三回籍，命唐訓方赴臨淮接辦軍務，馬新貽暫統甲三軍。曾國藩請簡大臣會辦軍務，上不許，仍慰勉之，並傳旨存問疾疫將士。諭景綸等嚴緝吉林教匪。壬寅，命富明阿馳赴揚州襄辦都興阿軍務。癸卯，勝保請撫三原等處回匪，不許。甲辰，以劉長佑為兩廣總督。允田興恕暫留貴州剿匪。乙巳，石達開竄綦江等處，官軍剿擊敗之。回匪竄邠州、寶雞等處。丙午，河南捻匪李如英降。戊申，石達開竄仁懷。己酉，命官文為文華殿大學士，倭仁為文淵閣大學士。

九月辛亥，孝靜成皇后升祔太廟，頒詔覃恩有差。豫捻竄內鄉、新野。壬子，御史劉慶請以招流亡、墾地畝課州縣治績，從之。甲寅，允沈葆楨請，挑練額兵，酌籌津貼。乙卯，以文宗奉移山陵，蠲經過州縣額賦。諭文煜選良有司籌辦畿輔水利。丙辰，直隸妖人王守青等編造逆書，事發伏誅。丁巳，諭鄭元善、毛昶熙夾剿西南兩路捻匪。曾國藩言馭苗沛霖，宜赦其罪而不資其力，韙之。戊午，廣東土匪黃金籠、李植槐等倡亂，官軍討平之。趣多隆阿督所部入陜，其竄隨、棗之匪，令穆圖善軍剿之。己未，勝保請調苗沛霖入陜助剿，不許。川匪竄寧陜，官軍敗之於子午谷。庚申，石達開竄桐梓。癸亥，以閩、粵、魯省玩視軍餉，予疆臣嚴議，並嚴定欠解京餉處分。甲子，粵酋李秀成大舉援金陵。陳得才陷應城、孝感，官軍復之。安徽軍克湖溝賊巢。丙寅，僧格林沁軍克亳州捻巢。陜回圍鳳翔。庚午，馮子材克湯岡賊巢。靈州回亂。趣李續宜赴軍。壬申，回眾撲同、朝，諭勝保親往督剿，雷正綰督剿咸陽以北。癸酉，浙軍復壽昌。甲戌，以勒索回商，褫庫倫大臣色克通額職，戍新疆。革庫倫茶票陋規。李鴻章軍合英、法軍復嘉定。允荷蘭立約通商。乙亥，鄂軍復京山。粵匪竄黃陂、黃安。諭曾國藩等選武弁在上海、寧波習外國兵法，令閩、粵等省仿行。丙子，豫軍克龍井賊巢。召蘇廷魁、曾望顏、劉熙載、黃彭年、朱琦等來京，仍命各省舉行團練。丁丑，詔畿輔行堅壁清野法。諭曾國藩等豫選將弁演習外國船砲。己卯，享太廟。

冬十月庚辰朔，川軍克龍場，匪首李永和等伏誅，賞提督胡中和黃馬褂。辛巳，粵匪大股圍南翔等處滬軍。勝保赴潼關剿匪。癸未，湖南援軍會復修仁。命勞崇光赴黔察辦田興恕殺教民案。以張凱嵩接辦廣西軍務。丙戌，文宗顯皇帝、孝德顯皇后升祔奉先殿，上親詣行禮。戊子，命瑞常協辦大學士。己丑，命曹毓瑛為軍機大臣。庚寅，豫軍剿捻勝之，解臨潁圍。趣勝保赴同、朝剿匪。勝保仍請調苗沛霖赴陜，諭嚴斥之。官軍復奉化。徐之銘言招撫興義回匪。諭稱其為滇回所制。令潘鐸截回委員，毋俾之銘預黔事。辛卯，延安回匪作亂。英桂辦河曲、保德團防。命李鴻章選將統常勝軍，實授江蘇巡撫。甘回竄逼花馬池。癸巳，黔軍剿敗石達開，遵義圍解。石達開竄仁懷。乙未，諭奉天嚴緝盜匪。裁故洋將華爾所部兵勇。準俄兵船在上海助剿，毋入江。定嗣後外人領兵毋易服色例。德楞額軍潰於山東，詔褫職查辦。丙申，寧夏軍剿回失利。陜回竄清水。戊戌，命僧格林沁剿山東幅匪。己亥，江南軍擊退金柱關賊。庚子，譚廷襄罷。命丁憂按察使閻敬銘署山東巡撫，辦理軍務。癸卯，命穆騰阿襄辦勝保軍務。乙巳，諭刑部：「今年例停句決，何桂清統兵失律，僅予斬候，已屬法外之仁。茲已屆期，若因停句再緩，久稽顯戮，何以謝死事者暨億萬生靈，著即處決。自後如遇停句之年，情罪重大之犯，仍特奏聞取旨。」初，徐之銘委回人馬聯升署安義鎮，回匪因踞普安城。至是，事聞。諭之銘撤回馬聯升，迅查釀變情形具奏。

十一月己酉朔，日有食之。以沈宏富署貴州提督，接辦田興恕軍務。庚戌，擢長沙知府丁寶楨署山東按察使。壬子，鄭元善以廢弛，降道員。命張之萬署河南巡撫。諭毛昶熙裁所部兵勇。臺灣會匪陷斗六門。甲寅，褫黃彬職，撤其幫辦，命吳全美接統水師，歸曾國藩、都興阿節制。丙辰，翁心存卒，贈太保。曾國荃軍剿金陵援賊大捷，賞國荃及蕭孚泗黃馬褂。戊午，官軍合英、法軍復上虞、嵊、新昌。己未，彭蘊章卒。庚申，金陵粵匪竄擾高資，馮子材軍擊退之。壬戌，勝保坐驕恣欺罔，褫職逮問。諭直隸舉行保甲。諭瑞麟嚴緝熱河匪徒。癸亥，秦聚奎剿匪冠縣沒於陣。九洑洲賊復陷和州、含山、巢縣。乙丑，宣示勝保罪狀，籍其貲，賞所部兵勇。授多隆阿欽差大臣，接統勝保所部各軍。丙寅，川匪陷佛坪，官軍復之。川匪復陷略陽。己巳，粵匪竄陷祁門。平羅回匪亂。辛未，閻敬銘請終制，不允。乙亥，山東降眾叛，陷濮州。命張亮基以總督銜署貴州巡撫，兼署提督，撤署巡撫韓超、署提督田興恕任，候查辦。丙子，石達開陷筠連。川匪陷兩當，旋復之。丁丑，法使以教士被戕，責田興恕抵償，不許。

十二月戊寅朔，諭江、浙等處被賊脅從，誠心歸順者，無論從賊久暫，均許投誠。諭曾國藩、唐訓方分軍駐正陽關、壽州。庚辰，白齊文有罪褫頂帶，逮治之。辛巳，多隆阿破回匪於同州。壬午，命荊州副都統薩薩布赴直、魯剿賊。癸未，江南軍復績溪、祁門。鮑超丁母憂，命改為署職，仍留營。官軍復濮州。乙酉，左宗棠軍復嚴州。丙戌，命雷正綰幫辦多隆阿軍務，將軍穆騰阿會瑛棨辦理省城防守事宜。丁亥，諭左宗棠等保舉湘籍人才。廣西匪陷西寧。戊子，回匪陷涇陽。宋景詩叛於山西。調阿拉善、鄂爾多斯蒙部兵助剿寧夏平羅回匪。申諭舉孝廉方正。粵匪竄平利。河州回匪肆擾，恩麟剿之。允普魯士換約。滇匪陷景東。改令席寶田軍援江西。諭江忠義節制援桂各軍。山東竄匪擾冀州、棗強，諭文煜等合剿。甲午，廣東舉人桂文燦進經學叢書，詔嘉勉。丙申，官軍復新寧，復霍丘。石達開再陷高縣，旋復之。丁酉，命侍郎崇厚幫辦直隸防剿。召劉長佑來京，命晏端書、昆壽商辦廣東軍務。戊戌，粵匪由鄖陽竄興安，諭多隆阿等會剿。庚子，賊目駱國忠等以常熟、昭文降。壬寅，諭穆騰阿、瑛棨辦理西安防剿，多隆阿兼顧省防。甘匪竄陷隴州，知州邵輔死之。癸卯，召薛煥來京，以李鴻章暫署通商大臣。甲辰，賊匪竄永年、邯鄲等處，以遷延貽誤褫文煜、遮克敦布職，並遣戍。以劉長佑為直隸總督，晏端書署兩廣總督。諭提督寶山接辦直、東交界事務。乙巳，祫祭太廟。丙午，粵匪復竄寧陜。丁未，粵匪圍興安，分竄漢中。是月，免四川榮昌等縣、福建甌寧等縣被擾額賦，江南湖灘積欠地租。

是歲，朝鮮、琉球入貢。

二年癸亥春正月戊申朔，免朝賀。授張之萬河南巡撫。辛亥，予紹興傷亡洋將勒伯勒東優恤。甲寅，詔曾國藩、都興阿等舉堪勝水師總兵者。匪陷武邑，官軍旋復之。廣西軍復蓮塘。戊午，粵匪陷興安府、鎮兩城。陜西回匪竄鄠縣，從瑛棨請，留馬德昭辦省防。丙寅，鮑超等軍復青陽。戊辰，命李桓赴陜，接辦漢南軍務。庚午，瞻對酋糾德爾格忒土司擾巴塘、里塘。辛未，畿南竄匪平。甲戌，以鳳翔困守半年，詔責瑛棨貽誤，趣雷正綰馳救解圍。

二月丁丑朔，左宗棠軍復金華、湯溪、龍游、蘭谿。戊寅，以李鴻章言，諭兩湖用漕折購米運京，免其稅。庚辰，李秀成等渡江北犯，官軍擊敗之。川軍剿石達開，破之。貴州回匪陷安南、興義。辛巳，吉林軍敗朝陽流匪於興凱湖，諭毋令竄入俄界。多隆阿剿回匪大捷，克羌白鎮等賊巢。壬午，陜西團勇復興安。粵匪竄漢陰、紫陽。李世忠請褫職贖勝保罪，不許。粵匪竄陷褒城，旋復之。癸未，復永康、武義。乙酉，譚廷襄赴東昌剿匪。丁亥，左宗棠移軍蘭谿。東陽、義烏、浦江踞賊均遁。己丑，僧格林沁軍克雉河集賊巢，捻首張洛行伏誅。得旨嘉獎，仍以親王世襲罔替。免蒙、亳等屬錢漕二年。庚寅，寧夏平羅回匪投誠。辛卯，以慶昀為寧夏將軍。癸巳，畿南匪張錫珠竄大名，以崇厚失機切責之，趣劉長佑赴直隸。馮子材敗賊於鎮江。乙未，左宗棠軍復紹興、桐廬。丙申，滿慶等剿辦瞻對逆匪。黃國瑞軍克郯城縣長城匪巢。以追賊遲延，褫崇厚職，留任。東匪竄曲周、平鄉。庚子，諭恩麟等，甘肅回匪毋輕議撫。壬寅，允平瑞請，墾烏魯木齊等處閒荒馬廠，升科濟餉，以屯田之地，分給屯兵。癸卯，粵匪陷江浦。廣東匪踞信宜，昆壽剿之。甲辰，浙東肅清，蠲新復各府州縣錢漕二年。乙巳，趣閻敬銘赴東昌辦理軍務。回匪馬化龍糾黨圍靈州，旋赴固原投誠。石達開由滇竄敘永。丙午，詔疆臣慎選牧令，薄賦輕徭，刪除煩苛，與民更始。是月，免青神兵擾二年逋賦。

三月戊申，申禁河南豫徵錢糧。辛亥，命崇厚回三口通商大臣任。壬子，命劉長佑節制直隸諸軍。諭沈葆楨辦交涉當持平，毋令紳民生釁。癸丑，諭曾國藩統籌江北軍務。乙卯，陜南粵匪陷紫陽，旋復之。雲南迤西逆匪犯昆明，潘鐸死之。以賈洪詔為雲南巡撫。丙辰，李鴻章軍克福山口。命英將戈登約束常勝軍。丁巳，捻匪陷麻城，戊午，偪武昌省垣。飭楚、豫合軍攻剿。己未，蠲浙江西安錢糧二年。庚申，丹國遣使拉斯那弗議立商約。洋將達耳第福陣亡，優恤。回匪圍平涼。以甘肅剿賊遷延，褫署提督定安職，逮問。甲子，耆齡遷福州將軍。以左宗棠為閩浙總督，節制兩省軍務。以曾國荃為浙江巡撫，仍統兵規金陵，宗棠兼署之。停福建本年例貢。乙丑，命王大臣覆覈勝保情罪。寧國粵匪竄東流、建德。予秦儒毛亨、明儒呂枬從祀文廟。丙寅，蒙城捻首賈文彬伏誅。陜南粵匪陷沔縣。貴州總兵羅孝連軍復定番、長寨、獨山、荔波。丁卯，曾國藩以失守江浦等城金雋級，褫李世忠幫辦。實授吳棠漕運總督，仍節制江北軍務。諭拊循江北難民。己巳，萬壽節，停受賀。庚午，苗沛霖復叛。官文等截剿蘄州竄賊。癸酉，褫徐之銘職，逮問。予潘鐸世職。以雨澤稀少，詔清理庶獄。甲戌，命福濟、景紋查辦西藏啟釁事。乙亥，李鴻章軍復太倉。隆德回匪亂。黃國瑞軍平沂州棍匪。丙子，詔察恤陜、甘殉難被害良善回眾，尋詔雲南亦如之。是月，上連詣大高殿祈雨。

夏四月戊寅，御史吳臺壽以疏奏袒勝保，褫職。苗沛霖陷懷遠。山東匪劉得培踞淄川。己卯，官軍剿畿南匪，張錫珠等竄高唐，尋伏誅。庚辰，粵、捻各匪竄擾廬江、桐、舒及黃州。諭曾國藩駐守安慶，勿撤金陵之圍。壬午，多隆阿軍克孝義匪巢。飭劉蓉統軍援陜。免浙江被陷各地額糧。甲申，苗沛霖圍壽州、六安，趣僧格林沁討之。粵匪踞太平、石埭，左宗棠、沈葆楨會防。多隆阿軍克倉頭匪巢，陜東肅清。苗沛霖陷潁上，犯蒙城。命劉長佑督辦直、魯、豫交界剿匪事務。乙酉，劉典軍復黟縣。命侍郎薛煥在總理各國事務衙門辦事。戊子，允英桂回駐太原。庚寅，劉長佑言匪首楊明嶺等投誠。甘肅回匪陷鹽茶，犯靜寧，馬德昭赴慶陽進剿。壬辰，贛軍敗賊祁門，逆酋胡鼎文伏誅。癸巳，李續宜請開署缺，允之。以唐訓方為安徽巡撫。李鴻章遣程學啟等軍薄昆山。涇州軍擊回匪，勝之。甲午，禮部議定先賢、先儒祀典位次，頒行各省。乙未，開墾直隸新城一帶稻田。閻敬銘赴淄川督剿。捻匪回竄河南，總兵餘際昌等死之，命張曜接統其軍。丁酉，以皖匪紛竄江、鄂，安慶可虞，詔曾國藩搘拄艱難，倍加謹慎。左宗棠軍復黟縣。以勞崇光為雲貴總督。逮治田興恕以謝法人。庚子，粵、捻各匪犯鳳臺、定遠，官軍擊退之。辛丑，賜翁曾源等二百人進士及第出身有差。停四川畝捐。癸卯，程學啟等軍復昆山、新陽。官軍敗賊酋李秀成於石澗埠。乙巳，回匪復犯西安，擊退之。是月，連祈雨。免太倉等州縣額賦。

五月戊申，苗沛霖圍蒙城。己酉，鮑超軍復巢縣。庚戌，賞郎中李雲麟京卿，節制漢南防兵及川省援兵。壬子，粵、捻合犯天長，官軍擊敗之。甲寅，命江忠義統軍援江西。丁巳，鄒縣教匪平，獲匪首劉雙印。粵匪陷古州。戊午，俄兵入科布多境，執臺吉。壬戌，雨。癸亥，粵匪擾富陽，官軍擊退之，總兵熊建益等陣沒。官軍援平涼失利，趣多隆阿分軍速援。乙丑，寧夏撫回再叛。鮑超軍復克巢、和、含山。召晏端書來京，以毛鴻賓為兩廣總督，惲世臨為湖南巡撫。予明臣方孝孺從祀文廟。戊辰，諭購置輪船歸曾國藩、李鴻章節制。己巳，曾國藩為弟國荃辭浙江巡撫，上褒勉，不允所辭。西寧回句結撒匪攻丹噶爾廳。惠遠回匪亂，官軍捕誅之。定丹國通商條約。壬申，彭玉麟等軍復江浦、浦口及九洑洲。乙亥，廣西軍復潯州。

六月丙子朔，黔軍復普安、安南。丁丑，命明誼赴塔城會明緒等辦分界事。戊寅，詔曾國藩、左宗棠等議減江蘇常、鎮，浙江杭、嘉、湖屬漕糧。庚辰，以復城池功，賞李朝斌等及宋國永等黃馬褂。停陜西例貢。丁亥，川軍剿賊於大渡河，獲石達開，誅之。晉駱秉章太子太保銜，擢總兵唐友耕提督。辛卯，平羅回眾復叛。瓦亭回匪圍隆德，擊退之。河決開州、考城、菏澤。甲午，苗沛霖陷壽州，知州毛維翼死之。乙未，陜軍復寧羌。己亥，以俄人強占住牧，趣常清等定界，勸俄兵撤回，撫綏求內附之哈薩克、布魯特。壬寅，官軍復淄川，獲劉得培等誅之。甲辰，寶慶土匪平。命四川布政使劉蓉督辦漢南軍務。是月，免福建順昌等縣屬被擾額賦，江西義寧等州縣屬逋賦雜課。

秋七月乙巳，苗沛霖偪臨淮，唐訓方擊之。丙午，李鴻章軍復吳江、震澤。豫軍克張岡匪巢。瑛棨有罪，褫職。命劉蓉為陜西巡撫，張集馨署之。甲寅，命李鴻章暫兼南洋通商大臣。戊午，黔軍復古州。辛酉，袁甲三卒於軍。壬戌，賜勝保自盡。甲子，官軍克沙窩等處匪巢。允江北漕米仍徵折色。乙丑，命劉蓉並節制湖北援軍。丁卯，官軍擊退狼山苗眾，蒙城路通。命崇厚為全權大臣，辦理荷蘭通商條約。滇回陷平彞，岑毓英軍復之。癸酉，命明誼等會同俄使辦分界諸務。山東白蓮池教匪平。文煜予釋。捻匪逼開封。是月，免都勻等府廳州縣屬被擾新舊額賦，並鳳凰等廳縣灘地積欠租銀。

八月丙子，程學啟等軍大破賊於太湖、楓涇等處，進偪蘇州。丁丑，陜西曹克忠軍克附省等處賊巢。戊寅，西寧、狄道、河州漢、回互斗。哈薩克句結俄兵擾伊犁。趣四川何勝必軍援甘。庚辰，皖軍克長淮衛。辛巳，以畏葸褫馬德昭職。多隆阿軍抵西安，渭南肅清。命陳國瑞幫辦吳棠軍務。丙戌，蘇軍克江陰。丁亥，戍瑛棨新疆。都興阿遣軍援臨淮。己丑，以剿辦臺灣賊匪調度乖方，褫吳鴻源職，逮問。辛卯，李鴻章赴江陰督剿。諭陳國瑞援蒙城。調善慶部馬隊援臨淮。熙麟遣軍援平涼。乙未，允多隆阿請，以曹克忠補河州總兵，並令嗣後提鎮缺勿擅請簡。宋景詩竄開州。命張集馨會穆騰阿籌辦西安防守。丁酉，黔軍克桐梓賊巢。普安陷，旋復之。命劉蓉節制毛震壽、李雲麟各軍。調烏魯木齊、阿克蘇兵助伊犁軍御俄。允哈薩克綽坦承襲汗爵。己亥，趣林文察渡臺剿匪。庚子，回匪陷平涼。辛丑，閻敬銘移軍東昌。定荷蘭換約。劉長佑赴景州督剿。是月，免沁州等州廳縣屬逋賦。

九月乙巳朔，命馬德昭赴慶陽營。沈葆楨乞病，慰留給假。戊申，允李鴻章調知縣丁日昌來滬督制火器。石泉知縣陸堃聯團剿賊，詔嘉之。庚戌，浙軍克富陽。辛亥，粵軍克廣海寨城。癸丑，諭僧格林沁以砲隊赴蒙城助剿。甲寅，粵匪陷城固。捻首張總愚等由汝州南竄。乙卯，多隆阿軍復高陵。丙辰，穆隆阿以覆奏失實褫職。調多隆阿為西安將軍。以富明阿為荊州將軍。辛酉，多隆阿軍克蘇家溝、渭城賊巢。甲子，粵匪陷會同、綏寧，旋復之。陜西兵團復沔縣。乙丑，李秀成援無錫，程學啟等擊退之。己巳，僧格林沁剿宋景詩股匪悉平。景詩遁。以援陜川軍敗，褫提督蕭慶高職，留營。以漢中失事，褫布政使毛震壽職。諭劉長佑、閻敬銘辦直、魯善後。庚午，御史馬元瑞條陳薄賦稅、慎訟獄、善拊循、勤曉諭四事，如所請行。是月，免直隸滄州等州縣，山東海豐等場未完灶課。

冬十月乙亥，閻敬銘請終制，不許。官軍獲直、東股匪朱登峰等，悉誅之。丙子，捻首張總愚由魯山、南召南竄。己卯，陶茂林軍解鳳翔圍，實授茂林甘肅提督。命丁憂總兵成祿留營。撤退李泰國，以赫德辦理總稅務司。辛巳，粵匪竄龍勝，總兵胡元昌死之。甲申，諭駱秉章分軍剿瞻對，疏通藏路。諭阻法教士入藏傳教。丁亥，朝陽餘匪竄擾昌圖。詔臣工力求節儉。趣賈洪詔赴昭通。以捐備馬匹賞扎薩克臺吉明珠爾多爾濟貝子銜。戊子，李雲麟軍失利，粵匪陷陜西山陽。張總愚竄鄧州。賴、曹諸酋竄鳳縣、兩當。庚寅，左宗棠軍擊敗杭州、餘杭踞賊。壬辰，藍逆陷盩厔。癸巳，上釋服逾期，祁俊藻、倭仁、李鴻藻請黜浮靡以固聖德。懿旨：「屏斥玩好游觀興作諸務，祁俊藻等其各朝夕納誨，養成令德，以端治本而懋躬行。」逆酋古隆賢就撫，收復石埭、太平、旌德。曾國荃等軍復秣陵關。丙申，桂軍復容縣。丁酉，程學啟等軍攻克滸墅關。己亥，官軍剿昌圖匪失機，諭責玉明諱飾。辛丑，英桂遷福州將軍，以沈桂芬署山西巡撫。癸卯，李秀成援蘇州，李鶴章等軍擊敗之。命富明阿幫辦僧格林沁軍務。是月，免廣西永安等州廳縣被擾新舊額賦。

十一月丙午，奉天匪竄吉林，玉明等會剿。皖軍復懷遠及蚌埠。丁未，僧格林沁督諸軍攻剿苗沛霖，誅之。李鴻章督軍復蘇州，粵酋郜雲官等降。加鴻章太子少保銜，程學啟世職，並賞黃馬褂。戊申，逆酋楊友清等以高淳、寧國、建平、溧水降。李雲麟等復山陽。粵軍復信宜。己酉，劉典等軍復昌化。庚戌，藍逆竄商南。癸丑，張總愚竄淅川。甲寅，僧格林沁軍復下蔡、壽州。丙辰，李鴻章誅郜雲官等，遣散降眾。丁巳，李鶴章軍克無錫、金匱。庚申，李續宜卒。丘縣匪張本功等糾眾抗糧，捕誅之。實授閻敬銘山東巡撫。汧陽回眾降。壬戌，官軍復潁上、正陽。癸亥，馬化龍陷寧夏、靈州。論平苗逆功，復李世忠職。曾國荃軍克淳化等隘，進駐孝陵。丙寅，官軍克嘉善張涇匯。丁卯，逆回圍寧夏滿城。庚午，蘇軍復平湖。賊目以乍浦、嘉善降。是月，免山東泗水等州縣災擾錢糧，直隸武清等州縣被災額賦。賑吉林打牲烏拉災。

十二月丁丑，提督江忠義卒於江西軍次。庚辰，蘇軍克平望。辛巳，唐訓方罷，以喬松年為安徽巡撫。戊子，以唐友耕為雲南提督，令赴昭通。辛卯，譚廷襄言統籌黃河下游地勢，請濬支渠以減漲水，培土埝以衛民田。諭劉長佑、閻敬銘會同籌辦。癸巳，陜回、粵匪紛竄甘境。甲午，允蘇、松、太漕糧減價折徵。乙未，上御撫辰殿大幄，賜蒙古王公宴，賞賚有差。每歲皆如之。復彰化，臺灣兩路賊平。丙申，翁同書加恩遣戍。命左宗棠剔除浙東地丁積弊。飭陜、鄂、川會剿漢南逆匪。是月，免山東、陜西被擾州縣新舊額賦，並孝義等廳縣倉糧。

是歲，朝鮮入貢。

三年甲子春正月癸卯朔，上率王大臣慶賀兩宮皇太后，禮成，御太和殿受朝。自是每歲皆如之。甲辰，李鴻章軍擊常州援賊於奔牛鎮，大捷。丙午，鳳翔回民乞撫，許之。商南匪竄鄖西。調湖北石清吉軍赴陜。援陜川軍失利於青石關。庚戌，河南捻匪竄隨州。癸丑，豫軍剿張總愚於趙莊山口，失利。己未，官軍復修文及冊亨。庚申，調直、晉兵援寧夏。諭阿拉善旗禁蒙民與回匪勾結。甲子，李世賢竄績溪。丙寅，命都興阿赴綏遠會辦防務。富明阿赴揚州接辦軍務。己巳，浙軍復海寧。彰化匪首戴萬生伏誅。粵匪竄石泉、漢陰、寧陜。是月，免安州等處歉收逋賦。

二月壬申朔，官軍復漢中留壩。黔軍復龍里。乙亥，粵匪竄廣信、建昌。庚辰，寧夏回匪犯中衛等處，熙麟分兵援之。壬午，廣東三山土匪平。癸未，粵匪陷鎮安，旋復之。丁亥，多隆阿圍盩厔久未下，切責之。停山東畝捐，從閻敬銘請也。戊子，桂軍克蒼梧等縣。庚寅，曾國荃等軍克鍾山石壘，合圍金陵。蔣益澧軍復桐鄉。粵匪偪閩境，張運蘭軍援之。壬辰，豫軍克息縣、光州賊寨。甲午，粵匪竄廣豐、弋陽。庚子，陜南匪竄內鄉。

三月壬寅，程學啟等軍克嘉興。贛軍復金谿。江南軍復溧陽。陜軍克盩厔，多隆阿以傷賜假，穆圖善暫督軍務。雷正綰等軍進剿逆回。川匪藍二順竄洵陽。丙午，僧格林沁統全軍赴豫，進至許州。江南軍復廣德。嘉義匪首林贛晟伏誅。己酉，戈登攻金壇受創，命慰問。岑毓英等軍克他郎、鎮沅。庚戌，命多隆阿督辦陜、甘軍務。壬子，蔣益澧各軍克復杭州及餘杭。加左宗棠太子少保銜，賞益澧黃馬褂，尋予世職。甲寅，免杭、嘉新復各地錢糧二年。命穆圖善幫辦多隆阿軍務，暫署欽差大臣。川軍攻松潘匪，復疊溪營城。丁巳，滇軍復景東、元謀及楚雄。癸亥，贛匪竄福建。乙丑，逆首藍大順伏誅。丙寅，浙軍復武康、德清、石門。諭左宗棠收養杭州難民。己巳，提督程學啟卒於軍。庚午，張總愚竄鎮平。甘肅回匪馬三娃陷赤金堡，官軍剿平之。是月，免貴州各府廳州縣被擾逋賦。

夏四月辛未朔，日有食之。壬申，鮑超軍復句容。丙子，命都興阿赴定邊接統訥欽所部各軍，進剿寧靈踞匪。丁丑，李世賢等竄江西。鮑超軍復金壇。捻、粵各匪合竄棗陽。陜南匪竄河南，陷荊子關。戊寅，湘軍會復古州。辛巳，覈減紹興浮收錢糧，著為永例。甲申，李鴻章督軍克常州。馮子材等軍復丹陽。以故朝鮮王李昪世子熙襲爵，命侍郎皁保、副都統文謙往封。丙戌，以侍郎薛煥、通政使王拯互訐，均予降調，並申誡臣工。官文赴安陸督師，嚴樹森辦省城防守。庚寅，多隆阿卒於軍。命都興阿督辦甘肅軍務，雷正綰幫辦之。辛卯，贛軍解玉山圍。癸巳，嚴樹森以官文劾降，以吳昌壽為湖北巡撫，唐訓方署之。命楊岳斌督辦江西、皖南軍務。辛卯，僧格林沁會楚軍剿粵、捻於隨州，大敗之。丁酉，以江防下游肅清，裁汰師船，並弛封江之禁。戊戌，粵匪陷弋陽。陜南粵逆竄德安府，僧格林沁軍追剿之。己亥，申誡統兵大臣奏報粉飾。是月，免武進、陽湖本年額賦。

五月庚子朔，黔匪陷長寨、定番、廣順，旋復之。甲辰，粵匪竄天門、應城、德安、隨州。乙巳，粵匪陷寧化，旋復之。熙麟病免，以楊岳斌為陜甘總督，都興阿署之。丁未，允日斯巴尼亞立約通商，命薛煥、崇厚充全權大臣，妥為辦理。諭李鴻章撥勁旅助攻金陵。己酉，李世賢犯撫州，官軍擊走之，復弋陽。賞戈登黃馬褂、花翎，並提督章服，汰留常勝軍，撤遣外國兵官。辛亥，官軍復都江、上江等城。粵匪竄逼西安。癸丑，褫劉蓉、李雲麟職，留任。命穆圖善留西安會籌防剿。黔匪竄秀山。戊午，鮑超乞假葬親，詔慰留。李世賢陷宜黃、崇仁，南昌戒嚴。庚申，回匪陷狄道，旋復之。壬戌，粵匪竄黃陂，官文移軍孝感。癸亥，懿旨瑞常、寶鋆、載齡、單懋謙、徐桐輪直進講治平寶鑒。粵匪再陷建寧、寧化，旋復之。丁卯，雷正綰軍復平涼。戊辰，諭疆吏不分畛域，會緝邊匪。命李恆嵩、劉郇膏與丹使璧勒在上海換約。己巳，桂軍克貴縣賊巢，潯州肅清。

六月壬申，申誡各部院大臣毋得仍前洩沓。癸酉，粵匪竄麻城、黃岡。丁丑，雨。蘇軍復長興。黔軍復普安。馬如龍、岑毓英各軍剿迤西回匪，復中甸、維西、思茅、威遠及石膏井等賊巢。戊寅，庫車漢、回亂，辦事大臣文藝、回子郡王愛默特死之。安置哈薩克眾於齋桑淖爾東南。戊子，贛軍克貴溪賊壘。曾國荃軍克金陵外城。辛卯，雨。回匪陷布古爾、庫爾勒。諭撤訥欽等軍。癸巳，浙軍復孝豐。戊戌，官軍克復江寧，洪秀全先自盡，其子福瑱遁，獲賊酋洪仁達、李秀成，江南平。遣醇郡王詣文宗幾筵代祭告。上詣兩宮賀捷。論功，晉封曾國藩一等侯；曾國荃一等伯，加太子少保銜；提督李臣典一等子，賞黃馬褂；蕭孚泗一等男：均賞雙眼花翎。按察使劉連捷等賞世職，升敘有差。命戮洪秀全尸，傳首各省。論各路剿賊功，封僧格林沁子伯彥訥謨祜為貝勒，官文一等伯，李鴻章一等伯，駱秉章一等輕車都尉，均賞雙眼花翎，加楊岳斌、彭玉麟太子少保，並鮑超均一等輕車都尉，都興阿、富明阿、馮子材騎都尉，魁玉雲騎尉。回逆陷喀喇沙爾，辦事大臣依奇哩等均死之。是月，免福建建寧等縣屬被擾逋賦。

秋七月庚子，以江南平論功，晉封議政王恭親王子載澂貝勒，載濬不入八分輔國公，載瀅不入八分鎮國公，加軍機大臣文祥太子太保銜，寶鋆、李棠階太子少保銜，加恩宗親及御前大臣、內務府大臣，餘賚錄有差。辛丑，以歲逢甲子，詔停句情實人犯。諭：「江南新復，民生彫敝，有司招徠撫恤之。其軍務未靖諸省，統兵大臣、督撫等須激厲將士，奮勉圖效。」俄兵入科布多卡倫，執委員及扎薩克。壬寅，禁宗室、覺羅潛住外城。甲辰，追論附苗沛霖罪，總兵博崇武等戍新疆，按察使張學醇戍軍臺。粵匪竄踞羅田。桂匪陷歸順。己酉，詔修明太祖陵。裁江北釐金。復兩淮鹺務。庚戌，實授沈桂芬山西巡撫。以鄭敦謹為河東河道總督。辛亥，丹國換約成。壬子，洪仁達、李秀成伏誅。汪海洋竄踞許灣。癸丑，洪福瑱入湖州。鹽茶、固原回匪復叛，北竄寧靈，擾中衛、靖遠，撒回句結陷循化廳，吐魯番屬托克遜漢、回亦變亂。甲寅，戶部侍郎吳廷棟言金陵告捷，請益加敬懼，嘉納之。丁巳，以廣西道梗，止越南入貢。奇臺漢、回作亂，古城、烏魯木齊同時不靖。文光等軍進援庫車，失利，覆於烏沙塔克拉，死之。庚申，狄、河回匪結撒回擾河州。贛軍復崇仁、東鄉。辛酉，復金谿。壬戌，祁俊藻因病乞休，命仍以大學士銜直弘德殿。官軍獲昌圖盜匪劉發好等，誅之。癸亥，復鄭親王、怡親王襲爵。錄已故諸臣功，予胡林翼一等輕車都尉，李續賓二等輕車都尉，塔齊布、張國樑、江忠源、程學啟三等輕車都尉，加賞江忠濟、羅澤南、多隆阿、曾國華一雲騎尉。贛軍復宜黃，甲子，克許灣。乙丑，僧格林沁敗賊麻城。曾國荃乞病，溫諭止之。李臣典以傷卒於軍。是月，免江蘇、安徽各屬被擾逋賦。

八月己巳朔，定諸王位次，著為令。贛軍復南豐，庚午，烏魯木齊參將反，提督業普沖額死之。伊犁危急，調塔爾巴哈臺喀爾喀蒙兵援之。諭劉蓉專辦陜西軍務，穆圖善統所部赴甘，與雷正綰籌辦軍務。趣楊岳斌即赴陜甘任。辛未，諭張集馨赴固原、鹽茶辦撫回事宜。癸酉，蘇、浙官軍會克湖州及安吉。乙亥，贛軍復新城，陳炳文降。辛巳，官軍復廣德。賞郭松林世職，楊鼎勛、周盛波黃馬褂。貴縣匪平。擢劉銘傳為直隸提督。壬午，回匪陷古城漢城。癸未，雷正綰軍克張家川賊巢。甲申，僧格林沁剿羅山竄賊失利，都統舒通額等死之。丁亥，雲南巡撫賈洪詔以藉病規避，褫職。己丑，調土謝圖汗、車臣汗蒙兵赴烏魯木齊等處助剿。壬辰，浙軍追賊於昌化、淳安，擒賊酋黃文金等誅之。以林鴻年為雲南巡撫。癸巳，詔新疆各路大臣分別剿撫。以回郡王伯錫爾聯絡各城殺賊，嘉獎之。庫爾喀喇烏蘇等處回匪亂，官軍失利。甲午，命麟興辦烏里雅蘇臺立界事宜。乙未，僧格林沁剿賊失利，總兵巴揚阿等死之。丙申，雷正綰攻蓮花城不利，回匪復陷固原。丁酉，河、狄回匪竄犯蘭州及金縣。

九月己亥朔，劉銘傳各軍擊敗寧國等處竄匪。庚子，贛軍復雩都。以李雲麟乞病規避，褫職，撤所統隴軍。壬寅，曾國荃以疾乞免，允之。命馬新貽為浙江巡撫，留辦安慶防守事宜。癸卯，命穆圖善幫辦都興阿軍務。甲辰，楊岳斌乞病，溫諭止之。李世賢犯南安，官軍擊走之。乙巳，回匪陷葉爾羌，署參贊奎棟死之，喀什噶爾、英吉沙爾武弁同叛。己酉，西寧回眾降。庚戌，張家川回匪犯慶陽。辛亥，贛賊竄南雄。壬子，粵匪陷開化，竄江西。黃、麻匪竄商城。乙卯，日斯巴尼亞換約。丙辰，諭內務府力求撙節。命札克通阿署哈密大臣。丁巳，西寧回匪復叛。戊午，粵匪蔡得榮等竄陷階州。庚申，詔修曲阜聖廟及各省學宮。辛酉，修浙江海塘。甲子，捻匪竄蘄水，鄂軍失利，總兵石清吉死之。乙丑，俄兵闌入阿爾泰淖爾。丁卯，沈桂芬請籌費移屯以恤旗民。

冬十月戊辰朔，允楊岳斌回籍省親，並募勇赴甘。命刑部尚書綿森、戶部侍郎吳廷棟往治察哈爾獄。己巳，改烏魯木齊提督文祥名為文祺。辛未，褫將軍常清職，命明緒代之，以聯捷為參贊大臣。命武隆阿統援救烏魯木齊各軍，節制領隊大臣以下。壬申，鮑超軍擊賊大捷，賞雙眼花翎。席寶田軍獲賊酋洪仁玕等。皖南北肅清。乙亥，回匪陷烏魯木齊滿城及綏來，都統平瑞等死之。哈密漢、回亂。命保恆署烏魯木齊都統，李鴻章署兩江總督，吳棠署江蘇巡撫，富明阿署漕運總督。戊寅，獲洪福瑱於石城，誅之。賞枕葆楨一等輕車都尉。封鮑超一等子。論恢復全浙功，封左宗棠一等伯，賞蔣益澧騎都尉。粵匪陷瑞金，旋復之。庚辰，粵匪陷漳州、龍巖、南靖、武平，按察使張運蘭等死之。劉蓉分軍守邠州等處。乙酉，明誼與俄使換分界約，科布多城卡外蒙古，阿爾泰淖爾烏梁海均屬俄。給鮑超假，所部宋國永等軍援閩，歸左宗棠節制。丁亥，雷正綰軍克蓮花城，賞曹克忠黃馬褂。僧格林沁剿賊大捷，賞郭寶昌等黃馬褂，賊首馬融和以眾降。己丑，四川援軍復仁懷。庚寅，粵匪陷平和。辛卯，陷嘉應、大埔。丙寅，諭曾國藩仍駐金陵，李鴻章等回本任。是月，免河南信陽等處被擾額賦，浙江西安等縣逋賦。

十一月己亥，豁江寧所屬糧賦三年。壬寅，回匪陷河州。癸卯，築濮州金隄。乙巳，文祺、伯錫爾剿平哈密回。己酉，免江蘇歷年州縣攤賠銀兩，永禁派攤名目。壬子，沈葆楨請飭援閩，兼防賊回竄。甲寅，粵軍復武平，命閩、浙、贛軍會剿，毋縱入海。回匪陷阿克蘇、烏什，辦事大臣富珠哩、文興等死之。癸亥，僧格林沁擊襄、棗竄匪不利，發、捻各匪遂竄鄧州。甲子，諭飭劉連捷、劉銘傳各軍前進，歸僧格林沁調遣。乙丑，雷正綰等軍剿敗固原回匪。丙寅，文祺等剿巴里坤回匪，平之。回匪陷庫爾喀喇烏蘇，伊犁戒嚴。丁卯，滿慶言汪曲結布卒，請賞青饒汪曲諾們罕名號，協理西藏商上事務，允之。是月，免江蘇上元等縣被擾逋賦。

十二月戊辰朔，閩軍剿漳州匪失利，林文察等死之。己巳，命吳棠仍兼管江北事務。庚午，肇慶客匪平。都興阿等軍克清水堡。甲戌，停河南例貢棗實。築浙江海塘。乙亥，回匪陷金縣。曹克忠軍克鹽關。戊寅，伊犁官軍敗績，領隊大臣托克托奈等死之。允明緒請借俄兵助剿。己卯，濟木薩官軍失利。庚辰，予諸暨義民包立身等優恤。允吳棠請，試行河運。乙酉，陶茂林軍復金縣。丙戌，戍李元度軍臺。己丑，僧格林沁移軍寶豐剿賊，勝之。甲午，官軍剿回匪大捷，伊犁解圍，賞明緒黃馬褂。是月，免浙江瑞安被擾逋賦，江蘇太倉等州廳縣，淮安等衛被擾災賦。

是歲，朝鮮、琉球入貢。

四年乙丑春正月丁酉朔，官軍克靜寧賊巢。回匪陷古城漢城。庚子，巴彥岱城被圍，官軍不利。釋陳孚恩、樂斌，命襄辦伊犁兵饟事。壬寅，從曾國藩請，調劉銘傳軍赴閩，鮑超募川軍赴甘。追予死事道員何桂珍、知州劉騰鴻、游擊畢金科謚。甲辰，烏魯木齊提督文祺卒於巴里坤。回匪陷木壘等處。丁未，張集馨以罪褫職。復已革提督馬德昭原官。平、固回匪竄擾靈臺及汧陽、隴州。戊申，命伯錫爾署哈密幫辦大臣。辛亥，臺灣會匪平。甲寅，粵匪陷永定、雲霄。丙辰，復設淮揚河務兵備道，改設徐海河務兵備道。丁巳，粵、捻並竄魯山，護軍統領恆齡等死之。癸亥，回匪陷濟木薩。甲子，黔匪陷定番，旋復之，又陷黔西。乙丑，回匪竄永昌。

二月辛未，以蒙兵援古城，戰不利，諭撤已調各兵均回旗。壬申，陜軍敗回匪於醴泉，命胡中和總統進剿。戊寅，以雲南臨安官紳不附回逆，諭嘉之。己卯，允沈葆楨假歸省。癸未，以直隸諸省雷雹災異，詔修省。雷正綰軍復克固原等處。貴州參將曹元興謀逆，伏誅。甲申，長陽土匪平。丙戌，復永定、龍巖。武隆額等軍援巴彥岱城，失利。己丑，黔西匪陷大定。苗匪陷天柱、古州。以馬如龍、岑毓英肅清曲靖、尋甸，擒斬逆首馬聯升等，獎敘有差。癸巳，福建官軍剿李世賢、汪海洋各股於古田、漳州，大捷。

三月丁酉，以田興恕玩視軍務，慘殺教民，遣戍新疆。辛丑，陶茂林剿平郭家驛等處回匪。諭僧格林沁「駐軍指揮調度，勿輕臨前敵，致蹈危機」。壬寅，恭親王罷軍機，撤議政。命文祥等辦總理各國事務衙門事宜。粵匪陷詔安，知縣趙人成死之。癸卯，涼州回眾叛，剿平之。允英、法在江寧通商。命鮑超籌備西征，準專奏。惇親王言恭親王被參不實，下王公、大學士等詳議以聞。乙巳，塔城回亂。錫霖乞病，罷之，命赴伊犁，由明緒調遣。提督譚勝達以剋扣勇糧褫職，仍命赴鮑超軍。以武隆額署塔爾巴哈臺參贊大臣。丁未，巴里坤領隊大臣色普詩新以兵援古城，遇賊，失利，死之。己酉，閩軍敗汀州、連城踞賊。庚戌，甘軍擊退古浪、平番回匪。辛亥，從王大臣請，命恭親王仍在內廷行走，並管總理各國事務衙門。丙辰，諭官文簡汰兵、勇。己未，命楊岳斌赴甘。沈葆楨丁母憂，詔奪情署江西巡撫。辛酉，西寧回匪復叛，陷大通。壬戌，桂軍復永淳。癸亥，命毛昶熙回京。是春，免直、蘇、皖、贛災擾諸處額賦及逋課。

夏四月乙丑朔，禁熱河圍場墾紅椿內地。肅州回匪踞嘉峪關，圍州城，撫彞回匪亦起。丁卯，彭玉麟疏辭漕督，請專辦水師，允之。留吳棠漕運總督任，辦清、淮防務。己巳，官軍復鹽茶廳，免已革提督成瑞罪。庚午，回匪陷古城，領隊大臣惠慶等死之。乙亥，臺灣肅清。丁丑，黔軍復玉屏、天柱。命恭親王仍直軍機，毋復議政。甘州回匪陷永固堡。壬午，粵匪再陷沭、宿。霆軍十八營不原西征，潰於金口。止鮑超西征，命招集潰勇赴閩剿賊。乙酉，寧夏官軍剿賊大捷。丙戌，粵、捻並回竄兗、濟，命劉銘傳赴直隸設防。己丑，賜崇綺等二百六十五人進士及第出身有差。壬辰，以山東賊勢蔓延，命曾國藩出省督師，會僧格林沁軍南北合擊。癸巳，僧格林沁剿賊於菏澤南吳家店，失利，與內閣學士全順、總兵何建鰲等均死之。事聞，輟朝三日，特予配饗太廟。命曾國藩督師剿賊，李鴻章署兩江總督。

五月乙未朔，諭成祿進剿肅州踞匪。霆營叛勇由江西竄福建。粵、捻並竄開州、東明。丙申，陶茂林軍潰，回匪圍安定，蘭州戒嚴。戊戌，命曾國藩節制直、豫、魯三省軍防。甘肅潰勇竄擾陜西。乙巳，免李元度遣戍。丁未，粵、捻並渡運河，東竄濟寧、兗、泰。戊申，嚴諭盛京、吉林剿辦馬賊。己酉，以剿賊無功，褫官文、張之萬、毛昶熙職，均留任，並撤官文宮銜。趣鮑超赴江西。辛亥，命侍讀學士衛榮光赴東昌督辦沿河民團。壬子，官軍克漳州、南靖。允沈葆楨終制。曾國藩辭節制三省軍務，不許。回匪陷肅州。粵、捻分竄豐、沛。諭整頓沿海水師。竄陜潰勇平。諭劉長佑駐直境，崇厚駐東昌，部署沿河防務。黔匪陷廣順，旋復之。甲寅，雨。粵匪圍永定。乙卯，蘇軍復漳浦。以劉坤一為江西巡撫。庚申，以防剿遲延，褫提督劉銘傳職，仍留任。楊岳斌請開缺，不允，仍命赴甘。壬戌，奇臺官軍復濟木薩。癸亥，官軍復階州。

閏五月甲子朔，起沈葆楨督辦江西防剿。乙丑，粵匪由福建竄嘉應。戊辰，粵軍復平和、詔安。川軍復正安。壬申，泗城匪平。甲戌，減杭、嘉、湖屬漕米二十六萬石。丁丑，汪海洋回竄永定，官軍失利，總兵丁長勝等死之。己卯，回匪踞阜康。張總愚南竄至雉河集，諭劉銘傳、吳棠等會剿。粵匪陷廣東鎮平。遵義匪降。丙戌，鄂爾多斯蒙兵擊退花馬池回匪。黔匪陷綏陽。己丑，上臨僧忠親王喪，賜奠。賞其孫那爾蘇貝勒、溫蘇都輔國公。曾國藩駐軍臨淮。特克慎卒，命皁保查巴爾虎爭界事，恩合為吉林將軍。庚寅，以久旱，諭修省求言。癸巳，諭耆英獲咎，毋庸昭雪。禁肅順之子出仕。以耆英子慶錫鳴冤，謂其死由肅順也。

六月甲午朔，增設安徽安廬滁和道。改鳳廬潁道為鳳潁六泗道，仍兼鳳陽關監督。命劉長佑回保定，潘鼎新軍駐濟寧。丙申，甘肅民勇復嘉峪關。以安西、玉門諸縣回亂，諭楊岳斌進駐蘭州。己亥，申諭各省甄別牧令。壬寅，塔爾巴哈臺回匪誘戕參贊錫霖等，圍城，為喇嘛棍噶札拉參兵擊退。調武隆額為塔爾巴哈臺參贊大臣。以額騰額為葉爾羌參贊大臣。丙午，雨。論載華等辦工侵蝕罪，奪載華貝子、恩弼輔國公，仍圈禁二年。己酉，沈桂芬以憂免，命曾國荃為山西巡撫。黔匪復陷天柱，擾湖南會同，勞崇光、李瀚章合剿之。黔軍復黔西，在獨山失利。壬子，岷州回匪亂，戕知州增啟等，擾洮州。乙卯，援黔川軍復正安。丁巳，奇臺、哈密陷，哈密辦事大臣札克當阿死之。文麟退巴里坤。諭楊岳斌、成祿、聯捷軍進擊肅州匪。回子臺吉陸布沁投誠。丁巳，御史穆緝香阿請慎選侍御僕從。諭內務府稽察有便僻側媚者，舉實嚴懲。是夏，免陜西、浙江、福建等州縣被擾額賦，及哈密兵擾糧課。

秋七月癸亥朔，諭劉蓉嚴防定邊、鄜、延、邠、隴，楊岳斌防範回酋赫明堂。甲子，回匪陷巴燕岱，伊犁領隊大臣穆克登額等死之。褫助逆伯克都魯素等職。官軍復庫爾喀喇烏蘇。命布爾和德署領隊大臣，援塔城。雷正綰各軍攻金積堡失利，退至韋州。丁卯，武隆額剿禮拜寺回逆，平之。黔匪陷石阡，知府嚴謹陣沒，官軍旋復其城。癸酉，命董恂、崇厚為全權大臣，辦理商約事務。己卯，賞科爾沁親王伯彥那謨祜世襲博多勒噶臺親王號。壬午，御史蔡壽祺以妄言褫職。黔匪陷大定，旋復之。己丑，奉天馬賊擾遵化、薊州，罷玉明，予嚴議。以恩合署盛京將軍。換荷蘭約。庚寅，諭禁法教士干預軍事。壬辰，陳國瑞罷幫辦軍務。

八月庚子，以議撫貽誤，褫恩麟職，戍成瑞黑龍江。祁俊藻致仕。粵、捻各逆竄皖、豫境。壬寅，設機器局於上海。癸卯，回匪犯巴里坤，訥爾濟擊走之。文麟軍於奎蘇失利。甲辰，里塘夷務竣。予四川總督駱秉章假，命崇實署之。嚴諭麟興親勘唐努烏梁海立界。乙巳，命左宗棠駐粵，節制贛、粵、閩三省各軍。丙午，命曾國藩進駐許州，會剿豫捻。辛亥，令伊犁捕誅從逆官兵。予剿賊出力額魯特總管蒙庫巴雅爾等獎敘有差。癸酉，褫玉明職。郭嵩燾請開缺，以語多負氣，嚴飭之。減江西丁漕浮收。裁州縣捐攤繁費。粵酋汪海洋殺李世賢。乙卯，粵匪陷廣東長樂。英、法還天津海口砲臺。丙辰，都興阿辭督辦軍務，不許。丁巳，諭李鴻章等妥議江北新漕河海並運。庚申，蘇、松、杭、嘉、湖屬水，賑恤之。予龍溪鄉團殉難男婦建祠，賜名忠義鄉。辛酉，諭崇實等查辦酉陽教案。

九月甲子，上躬送定陵奉安，命肅親王華豐等留京辦事。長樂賊以城降粵軍。丙寅，免定陵奉安經過地方田賦。戊辰，以捻首張總愚及賴、任各逆竄擾豫、魯，命李鴻章會剿，吳棠署兩江總督，李宗羲署漕運總督。命曾國藩仍駐徐州。己巳，允招商辦雲南銅廠。庚午，調江南砲船赴山西河防教習水戰。壬申，好水川回眾降。官軍解南陽圍。陶茂林軍再潰。甲戌，官軍復鎮平。丙子，雷軍部將胡大貴、雷恆叛，圍涇州，提督周顯承擊退之。馬化龍與胡大貴等分竄陜境。授張之萬河東河道總督。己卯，上奉兩宮皇太后啟鑾。粵匪犯龍南，劉坤一赴贛州督剿。甲申，葬文宗於定陵。乙酉，回鑾。奇臺知縣恆頤以民勇復奇臺、濟木薩、古城三城。丁亥，上還宮。戊子，文宗帝後升祔太廟，翼日頒詔覃恩有差。庚寅，褫甘肅提督陶茂林職，以曹克忠代之，逮治總兵陶生林等。左宗棠辭節制三省，不允。是秋，免陜西孝義、浙江蘭谿等處被擾逋賦。

冬十月壬辰朔，藏兵克瞻對。回匪犯慶陽，官軍擊退之。癸巳，定比利時條約。甲午，命徐繼畬以三品京堂在總理各國事務衙門行走。命廓爾喀例貢俟六年並進。庚子，減浙江漕米南米浮收。壬寅，粵匪陷和平。乙巳，王榕吉言潞鹽壅滯，請分別停減續加課票，議行。丁未，回匪圍鞏昌、寧遠。己酉，浙軍克南田賊壘。辛亥，命劉蓉署陜西巡撫。壬子，以升祔禮成，祫祭太廟。醇親王辭八旗練兵。諭仍稽察校閱，勤加訓練。甲寅，馬賊偪奉天，官軍失利。庚申，命福興統吉、黑馬隊及神機營兵赴剿。辛酉，釋綿性。

十一月癸亥，賴、任各匪竄舞陽、郾城，與張總愚股合，諭鄂、豫夾擊。丙寅，減徵蘇、松、常、鎮、太倉米豆五十四萬石有奇。壬寅，奉軍剿馬賊失利。李棠階卒。命李鴻藻在軍機大臣上學習行走。湖北巡撫鄭敦謹入為戶部侍郎，以李鶴年代。乙亥，治不顧主將罪，成保論斬，戍郭寶昌新疆。丙子，奉天匪首徐點復叛於廣寧。庚辰，粵匪陷嘉應。鞏昌解圍。丙戌，官軍失利於濟木薩，恆頤死之。丁亥，諭劉長佑駐邊隘督剿馬賊。己丑，川軍剿松潘番賊，平之。黔匪犯敘永、綦江。庚寅，命左宗棠親往嘉應視師。

十二月壬辰朔，曾國藩移軍周家口。允明緒遣榮全如俄借兵貸糧。甲午，黔匪陷清鎮縣城，旋復之。命周達武為貴州提督。乙未，聯捷坐貪擾，撤幫辦軍務，以侍衛隸成祿軍。己亥，黎獻軍潰於肅州。辛丑，馬賊回竄昌圖。允戶部請，撥鹽課諸款增內廷用費三十萬。壬寅，熱河軍復朝陽。癸卯，命伯彥訥謨祜回旗會各盟長檄蒙兵協剿馬賊。以文麟為哈密辦事大臣。乙巳，瞻對逆酋工布朗結等伏誅，三瞻均歸達賴管理。丙午，金州匪偽降，竄鐵嶺，命文祥等辦奉天防守事宜。壬子，以雪澤愆期，詔清理庶獄，瘞暴露骸骨。乙卯，恩合以貽誤軍事褫職。提督成大吉軍潰於麻城。丙辰，粵軍會復越南寧海府城。調都興阿為盛京將軍。命穆圖善督辦甘肅軍務，接統都興阿所部各軍。庚申，上御保和殿，賜朝正外藩等宴。自是每歲皆如之。滇軍復麗江、鶴慶。

是冬，免四川松潘、湖南茶陵等廳州縣被擾逋賦。

五年丙寅春正月辛酉朔，停筵宴。甲子，捻匪擾鄂，曾國藩檄劉銘傳援黃州。馬化龍乞撫，獻寧夏漢城。乙丑，桂軍復那檀。免福建例貢。己巳，命穆圖善辦撫回善後事宜。庚午，雲南巡撫林鴻年赴昭通。乙亥，馬賊入踞伯都訥，旋及雙城堡，吉林危急。文祥、寶善檄黑龍江兵暨馬隊援之。己卯，黃巖總兵剛安泰巡洋，遇艇匪，死之。癸未，林鴻年坐畏葸貽誤褫職，劉岳昭代之。左宗棠督諸軍復嘉應，粵匪平。左宗棠以次論功賞敘。丙戌，馬賊竄陷阿勒楚喀及拉林城，富明阿往吉林剿之。命特普欽回黑龍江布防守。吳昌壽降調，調李鶴年為河南巡撫，以曾國荃為湖北巡撫。戊子，奉軍復八面城。己丑，諭嚴緝軍營哥老會匪。

二月辛卯朔，詔左宗棠等緩撤江、閩各軍，備調北路助剿捻、回諸匪。黔回陷永寧，旋復之。壬辰，命兆琛赴鎮遠辦軍務。辛丑，官軍復黃陂。丁未，都興阿坐部勇肆殺，褫職留任。戊申，命廣東陸路提督高連升赴任剿辦土匪。伯彥訥謨祜剿馬賊於鄭家屯，大捷。諭馬新貽籌辦海塘。辛亥，定安軍剿馬賊於長春，勝之，詔復副都統。壬子，德英憂免，以富明阿為吉林將軍。丙辰，召郭嵩燾來京，以蔣益澧署廣東巡撫。己未，湖南軍擊退黔苗。

三月壬戌，曾國藩移軍濟寧，督剿張總愚。乙丑，復阿勒楚喀、伯都訥、雙城堡三城。己巳，奉軍剿南北路馬賊，大敗之。蠲奉天、吉林被擾諸地銀米。庚午，明誼乞病，命麟興統蒙兵援伊犁。乙亥，賴文光等竄偪開封。戊寅，免隨征黑龍江牲丁貢貂。諭內外臣工講求律例。己卯，馬賊竄擾熱河。庚辰，允馬化龍等投誠。甲申，張總愚竄濮、範，賴文光等由豫竄鄆城、鉅野，諭曾國藩等守運河，喬松年軍截剿。乙酉，馬賊陷牛莊。丙戌，曹毓瑛卒。丁亥，閩軍復崇安、建陽。戊子，命李鴻藻為軍機大臣，胡家玉在軍機學習。是春，免河南積欠錢糧，直隸安州、奉天新民等州縣被水、被擾額賦。

夏四月己丑朔，奉天北路匪首馬傻子伏誅，降其餘眾。官軍復牛莊。粵、捻犯直隸河岸，擊退之。辛卯，允曾國荃請裁兵並餉，並調劉聯捷、彭毓橘、朱南桂、郭松林赴湖北。丙申，回目以洮州降曹克忠軍。戊戌，命馬如龍署云南提督。庚子，召文祥、福興回京，命都興阿接辦奉天軍務，節制各軍。辛丑，訥爾濟復木壘、奇臺、古城，招募民勇防守。癸卯，官軍復綏陽。甲辰，回匪陷靖遠。戊申，諭奉天、吉林會剿山內外賊匪。己酉，譚玉龍軍潰，命曹克忠兼統其軍。壬子，回匪回竄慶陽。披楞大舉悉兵眾迫布魯克巴，命景紋赴邊隘查辦。甲寅，武緣匪平。丙辰，粵、捻擾銅、沛及泗州、靈壁。勞崇光進駐昆明。杜文秀復陷麗江、鶴慶、劍川。戊午，回匪犯蘭州，官軍擊退之。

五月壬戌，黔匪復陷興義、貞豐、永寧。俄使堅請黑龍江內地通商。諭特普欽整頓營伍。乙丑，大考翰、詹，擢孫毓汶四人一等，餘升黜有差。戊辰，馬朝清降，靈州復。辛未，回匪霍三等回竄鳳、岐，官軍擊退之，諭楊岳斌、劉蓉合擊，毋再任入陜。甲戌，回匪陷塔爾巴哈臺，武隆額死之。以德興阿為參贊大臣，奎昌署科布多參贊。嚴諭成祿迅速出關。乙亥，回匪陷伊犁，明緒等死之。以榮全署伊犁將軍。命庫克吉泰督辦新疆軍務。丁丑，詔清庶獄。壬午，以久不雨，詔求直言，禁凌虐罪囚。甲申，諭保舉盡心民事官吏。丁亥，官軍復荔波。是月，免廣東嘉應等處被擾逋賦。

六月庚寅，雨。允左宗棠請，在閩建廠試造輪船。壬辰，諭內外大臣勤職。辛丑，成祿軍進圍肅州。壬寅，諭富明阿搜捕山場餘匪。甲辰，靈山匪平。戊申，烏里雅蘇臺將軍明誼病免。己酉，以德勒克多爾濟為烏里雅蘇臺將軍，福興為綏遠城將軍。庚戌，鹽、固回匪投誠。辛亥，凌雲、陽萬土匪平。乙卯，諭楊岳斌剿狄、河回匪。

秋七月庚申，褫廣鳳、圖爾庫職，逮訊。命侍郎魁齡等使朝鮮，冊封王妃。壬戌，官軍復哈密。甲子，諭整頓廣東吏治、軍務、釐稅。乙丑，李鴻藻丁母憂，懿旨令百日後仍直弘德殿、軍機處。庚午，湘軍克思南賊巢。壬申，李鴻藻請終制，不許。癸酉，減蘇、松、常、太浮收米三十七萬餘石，浮收錢百六十七萬餘貫。丙子，崇厚會日斯巴尼亞使換約。己卯，黔匪陷石阡，旋復之。庚辰，免烏梁海七旗應納半貢。乙酉，河南河決胡家屯。

八月戊子，劉蓉病免，調喬松年為陜西巡撫，以英翰為安徽巡撫。己丑，濮州河決。庚寅，潯、鬱匪平。裁山海關監督，改設奉錦山海關道。辛丑，賞李云麟頭等侍衛，幫辦新疆軍務。癸卯，楊岳斌病免，調左宗棠為陜甘總督，吳棠為閩浙總督，張之萬為漕運總督。實授瑞麟兩廣總督。甲辰，官軍克大孤山賊巢，徐宗禮伏誅。乙巳，官軍剿敗張、牛諸捻。以月食示儆，飭廷臣修省。丁未，從御史慶福請，積粟張家口、綏遠城，轉運新疆，以濟民食。

九月丁巳朔，命譚廷襄會崇厚辦義國商約事務。癸亥，福建興化土匪平。甲子，諭李雲麟與麟興等整頓北路防軍。命皁保赴歸化督運新疆餉款。回匪陷阜康。祁俊藻卒。辛未，滇回陷安寧等州縣。癸未，左宗棠請將閩、浙綠營減兵加餉，就餉練兵。允之。是秋，免貴州、廣東、山東、福建被擾，江西被災等處額賦，浙江等縣逋賦。

冬十月辛卯，命劉長佑嚴覈畿輔兵額。癸巳，張總愚由陜州竄平陸，官軍擊退之。乙未，命沈葆楨總司福建船政事務。命劉典幫辦左宗棠軍務。己亥，張總愚西竄，陷華陰、渭南。甘回竄宜君、三水。詔責曾國藩任賊蔓延。辛丑，允李鴻藻病假。命富明阿辦吉林善後事宜，汪元方為軍機大臣。壬寅，黔回陷興義，旋復之，並復安平、鎮寧。乙巳，曾國藩乞病，請開各缺，在營效力，並注銷侯爵，諭慰之，命病痊陛見。諭穆圖善援應陜西。丙午，修海寧石塘。是月，免安徽、壽州等州縣被水新舊額賦。

十一月丙辰，命曾國藩回兩江總督，署通商大臣。授李鴻章欽差大臣，節制湘、淮各軍，專任剿匪。戊午，予山東巡撫閻敬銘假，以丁寶楨署之。庚申，劉銘傳等剿任、賴各匪於金鄉，大捷。乙丑，三札、兩盟西征蒙兵潰，李雲麟回烏城。諭庫克吉泰統吉、黑軍速進。丁卯，川軍克桐梓賊巢。丁酉，曾國荃劾官文貪庸驕蹇。命撤任查辦。己卯，定福建船政章程。

十二月丁亥，以給事中尋鑾煒參劾失實，切責之，因諭科道慎重言事。己丑，郭松林等大破任、賴諸匪於德安。庚寅，以黃河趨北，諭蘇廷魁周歷履勘，並會同直、魯、豫三省籌辦堤工。甘回復陷哈密。罷胡家玉軍機，褫職留任，以受官文賄也。甲午，曾國藩復疏請開缺。溫旨慰留。己亥，雷正綰軍復平涼。呼蘭匪平。庚子，援黔湘軍剿苗匪於銅仁，大捷。己酉，回匪圍慶陽，提督周顯承等力戰死之。甲寅，陜軍剿張總愚，失利於灞橋，總兵蕭德陽等死之。以捻勢披猖，命曾國藩等廣籌方略。

是歲，朝鮮、琉球入貢。

本紀二十二 穆宗本紀二

穆宗本紀二

六年丁卯春正月己未，任、賴諸匪竄孝感、德安，官軍失利，總兵張樹珊死之。壬戌，復靖遠。丙寅，革官文總督，召來京。以李鴻章為湖廣總督，調李瀚章為江蘇巡撫，以劉昆為湖南巡撫。己巳，張錫嶸剿捻匪於西安魚化鎮，死之。劉松山軍大捷。命喬松年專辦陜西軍務。辛未，命左宗棠為欽差大臣，督辦陜、甘軍務，賞劉典三品卿銜，幫辦軍務。乙亥，哈密回匪竄巴里坤，官軍擊退之。訥爾濟病免，以伊勒屯為巴里坤領隊大臣。丙子，命徐繼畬仍在總理各國事務衙門行走，管新設同文館事務。己卯，官軍復鎮雄。

二月乙酉朔，劉銘傳追剿任、賴於鍾祥，失利。鮑超進擊，大敗之。庚寅，命李鴻章督軍赴豫。壬辰，京師疫。甲午，擢劉松山為廣東陸路提督。丁酉，陜回馬生彥等降。減廣州屬徵收米折銀十九萬有奇，著為令。乙巳，桂軍復泗城。庚戌，以丁寶楨為山東巡撫。辛亥，洮州復陷。壬子，雲貴總督勞崇光卒，以張凱嵩代之。

三月丁巳，鄂軍剿賊於蘄水，失利，道員彭毓橘等死之。癸亥，總兵段步雲軍潰於鄜州。戊辰，鮑超累乞病，諭仍赴黃州。乙亥，命倭仁在總理各國事務衙門行走，辭，不允。丁丑，諭李雲麟等安頓新疆難民。辛巳，曹克忠軍復洮州。壬午，回匪馬占鰲等犯西寧。是春，免浙江仁和等場被擾逋課、山西平定等處民欠倉穀。

夏四月丁亥，允琉球國子弟入監讀書。予鮑超病假。戊子，何琯軍復哈密。己丑，周祖培卒。癸巳，吉林馬賊平。丙申，日斯巴尼亞使來換約。壬寅，劉松山大破捻、回於同州。丙午，贈哈密殉難扎薩克郡王伯錫爾親王，建祠。德勒克多爾濟病免，命麟興為烏里雅蘇臺將軍，調榮全為參贊。丁未，瞻對番目大蓋折布伏誅。庚戌，貴德回匪叛，陷廳城。

五月甲寅，哈密回匪竄玉門，官軍擊退之。以旱，命恤難民、育嬰孩、揜暴露、贍陣亡者家屬。戊午，諭廣購書籍，並重刊御纂欽定經史，頒發各學。己未，郭寶昌、劉松山兩軍破張總愚於朝邑。免郭寶昌遣戍。辛酉，命曾國藩為大學士，駱秉章協辦大學士。丙寅，詔清理庶獄。丁卯，桂軍復荔波、義寧。戊辰，詔求直言，覈減宮廷用款。己巳，捻匪渡運河，予丁寶楨嚴議。庚午，賊竄長垣，官軍擊退之。癸酉，以剿賊無功，褫曾國荃頂戴，與李鶴年下部嚴議。諭李鴻章戴罪圖功。京師地震。庚辰，董福祥陷陜西甘泉。

六月甲申，總理各國事務衙門言俄人窺伺新疆，下大學士、尚書、左都御史會總理王大臣妥議。丙戌，申禁州縣浮收漕糧。甲午，倭仁乞病，罷職務，仍以大學士直弘德殿。乙未，官軍敗捻匪於即墨。庚子，順直久旱，饑，賑恤之。允鮑超回籍。辛丑，李鴻章檄劉銘傳、潘鼎新等軍防運河，扼膠、萊。命成祿節制黃祖淦、王仁和兩軍。以畿內亢旱，撥閩、廣、贛釐捐三十萬，浙、閩海關洋稅三十五萬備賑需。癸卯，甘回陷陜西華亭，旋復之。丁未，免昌平例貢果品。己酉，自三月不雨以來，上頻祈雨。至是日雨。是月，免陜西乾州等屬災擾額賦。

秋七月己未，雨。陜軍復甘泉。庚午，永定河決。己卯，以捻匪過膠萊河，諭各路扼守河、運兩防，奪丁寶楨職，仍留任。是月，免湖南晃州被擾逋賦。

八月丙戌，停奉天冬圍。戊子，湖北匪首劉漢忠伏誅。庚寅，命黎培敬會辦貴州剿撫及屯田事宜。壬辰，奉軍剿平孤山、法庫等處賊匪。辛卯，署貴州提督趙德光剿賊於安平，死之。丙申，穆隆阿等軍剿梟匪於文安，失利。濟陽土匪作亂，剿平之。丁酉，迤西回犯姚州。戊戌，貴州巡撫張亮基開缺嚴議，命曾璧光署之，布政使嚴樹森以逗遛褫職。壬寅，召陳國瑞來京。丙午，以淮、楚各軍所至騷擾，諭李鴻章嚴申軍律。己酉，裁熱河木稅。庚戌，創建福建船塢。

九月壬子，允左宗棠調曹克忠赴陜。丙辰，賴、任諸匪犯運河，牛師韓軍擊退之。丁巳，河、狄、西寧回眾投誠。庚申，停山東例貢。辛酉，安置額魯特游牧於額爾齊斯河。甲子，總理各國事務衙門言預籌修約事。諭曾國藩等各抒所見以聞。己巳，命丁日昌赴上海辦理義國換約。壬申，撫恤巫山被水災民。丁丑，命榮全與棍噶札拉參籌辦哈薩克剿撫機宜。己卯，命馮子材赴左江，專辦南、太軍務。賑襄陽等府災民。

冬十月癸未，諭各路統兵大臣及各督撫嚴申軍律。甲申，察哈爾都統色爾固善卒，以庫倫辦事大臣文盛代之。乙酉，以張廷岳為庫倫辦事大臣。丙戌，陜軍復寧條梁及宜君。飭席寶田軍赴沅州，統援黔軍務。壬辰，迤西回陷定遠、大姚。癸巳，汪元方卒。命沈桂芬在軍機大臣上學習行走。丙申，曾國荃病免，以郭柏廕為湖北巡撫，蘇鳳文為廣西巡撫。賑山東被水災民。乙巳，派美前使蒲安臣往有約各國辦理中外交涉。己酉，回匪陷寶雞、正寧，旋復之。

十一月庚戌朔，命道員志剛、郎中孫家穀往有約各國充辦理交涉事務大臣。壬子，劉銘傳等軍剿賊贛榆，大捷，任柱伏誅。癸丑，以梟匪蔓延，褫劉長佑職，仍責自效。命官文署直隸總督。丙辰，陜軍剿捻洛川，遇回匪，失利，提督李祥和死之。癸亥，張總愚陷延川、綏德。甲子，增設布倫托海辦事大臣，以李雲麟為之，明瑤為幫辦，福濟為科布多幫辦。甲寅，劉銘傳軍剿賊於諸城，大捷。丁丑，陜軍復延川、綏德。

十二月壬午，張總愚竄吉州，左宗棠、趙長齡均褫職留任。成祿剿回匪於肅州，失利，總兵黃祖淦死之。癸未，賞陳國瑞頭等侍衛，隸左宗棠軍。劉銘傳等剿賊於壽光，大捷。迤西回陷祿豐、廣通、元謀。己丑，官軍復吉州。壬辰，直隸梟匪平。甲午，賞劉長佑三品頂戴，命率所部回籍。永定河堤工合龍。丙申，命蔣益澧以按察使候補，隸左宗棠軍，率楚勇回籍。丁酉，駱秉章卒。劉松山等敗張總愚於洪洞。調吳棠為四川總督，以馬新貽為閩浙總督，李瀚章調浙江巡撫，丁日昌為江蘇巡撫。戊戌，淮軍剿賊高郵大捷，獲賴文光等，誅之。辛丑，東捻平，加賚李鴻章、曾國藩世職，賞劉銘傳、英翰及郭松林、楊鼎勛、善慶世職有差，復曾國荃頂戴。壬寅，以左宗棠督師入晉，命庫克吉泰、喬松年、劉典督辦陜西軍務。甲辰，命楊占鰲署甘肅提督，接辦西路軍務。戊申，左宗棠檄喜昌、劉松山等赴磁州迎剿。諭張曜、劉銘傳等會剿。己酉，命鄭敦謹往山西查辦事件。是月，免浙江仁和等場未墾灶課、雲南嵩明等屬歉收額糧。

是歲，朝鮮、琉球入貢。

七年戊辰春正月庚戌朔，捻首李允等率眾降於盱眙，詔誅之，遣散餘眾。命朱鳳標協辦大學士。乙卯，回匪復陷正寧。丙辰，喜昌等擊張總愚於河內，大捷。西寧回陷北川。李雲麟乞病。不許。以錫綸為布倫托海幫辦大臣。辛酉，張總愚北竄定州，保定戒嚴，官文、左宗棠均褫職留任。諭玉亮統神機營兵剿賊。壬戌，張總愚犯清苑，劉松山、郭寶昌等軍繞賊前剿之，予優敘。陳國瑞、宋慶、張曜均以軍至保定。達賴請宥里塘犯東登工布死罪，允之。命賈楨等設團防總局。癸亥，諭令天津洋槍、練軍各隊赴河間，與山東軍聯絡防剿。甲子，李鴻章遣周盛波等軍北援。趣左宗棠赴保定北方督剿。命恭親王會同神機營王大臣辦巡防。壬申，允英翰入衛畿疆，命統牛師韓軍駐黃河以南。飭程文炳軍赴河間會剿。癸酉，張總愚陷饒陽，旋復之。賈楨以病致仕。乙亥，命左宗棠總統各路官軍。

二月辛巳，官軍復渭源。癸未，命恭親王節制各路統兵大臣。戊子，回匪復陷寧條梁。己丑，回匪竄伊克沙巴爾，官軍擊退之。褫趙長齡、陳湜職，遣戍。壬辰，陜軍復寶雞。癸巳，滇軍解鎮雄圍。迤西回陷楚雄。乙未，豫、皖各軍敗張總愚於束鹿。庚子，左宗棠、李鴻章等軍剿賊，迭破之。回匪陷懷遠、神木。壬寅，白泥苗匪降。乙巳，以朝鮮請嚴邊禁，命延煦、奕榕赴奉天，會都興阿勘展邊事宜。

三月壬子，張凱嵩乞病，諭責其逗留規避，褫職。回匪陷鄜州，劉典駐三原督剿。癸丑，以劉岳昭為雲貴總督，岑毓英為雲南巡撫。乙卯，陜軍復鄜州。癸亥，諭庶吉士散館仍試詩賦。戊辰，張總愚竄延津、封丘，劉松山、郭寶昌擊敗之。辛未，命沈桂芬為軍機大臣。乙亥，命朱鳳標為大學士。丙子，迤西回陷易門。丁丑，張總愚竄滑縣，擊敗之。是月，免直隸安州等處澇地逋賦。

夏四月己卯朔，哈密回陷五堡，官軍擊退之。甲申，張總愚陷南皮。丁亥，諭左宗棠、李鴻章、丁寶楨等，督各軍於運河東西分路防剿。己丑，苗匪何正觀降。庚寅，陜軍剿回匪於邠州，失利，譚玉龍死之。己巳，永定河決。乙未，召都興阿來京。戊戌，黎平苗犯晃、沅各境，官軍擊退之。辛丑，寧條梁回擾鄂爾多斯游牧，貝子札那格爾濟擊退之。回匪犯哈密，伊勒屯等會擊退之。癸卯，賜洪鈞等二百七十人進士及第出身有差。是月，免四川各土司三年租賦。

閏四月戊申朔，迤西回竄陷昆陽、新興、晉寧、呈貢、嵩明。戊午，回匪復陷神木。癸亥，陜軍復延長。甲子，董福祥投誠，諭立功自贖。乙丑，回匪踞烏紳旗，分擾準噶爾旗，偪托克托城。丁卯，程文炳、陳國瑞、劉松山等軍擊張總愚於高唐、茌平、博平，大捷。賊竄東光。己巳，回匪再陷慶陽及寧州、合水，知縣楊炳華死之。辛未，命都興阿為欽差大臣，會同左宗棠、李鴻章剿捻、調遣春喜、陳國瑞、張曜、宋慶四軍，崇厚幫辦軍務。

五月戊寅，劉松山等軍剿張總愚於鹽山、海豐，大捷。己卯，創設長江水師，置岳州、漢陽、湖口、瓜州四鎮總兵官。癸未，陜軍擊退竄邠、鳳回匪。壬辰，北山土匪犯延安，官軍失利，副將劉文華等陣沒。庚子，滇軍復元謀、武定、祿勸、羅次。是月，免湖南晃州被擾逋賦。

六月己未，郭松林等剿捻於臨邑、濱州、陽信，大捷。諭水師嚴扼運防。辛酉，桂軍復歸順。癸亥，金匪竄寧古塔界，官軍剿平之。甲子，陜軍克宜川。丙寅，張總愚犯運河岸，官軍擊敗之，捻眾多降。戊辰，又擊之於商河，大捷。乙亥，李雲麟褫職查辦。命明瑤為布倫托海辦事大臣。浙江海塘工竣。

秋七月丁丑，蠲直、魯、豫被擾各州縣田賦。己卯，春壽以欺飾褫職。壬午，撫恤滄州等處被擾難民。乙酉，張總愚赴水死，捻匪平。加李鴻章、左宗棠太子太保銜，鴻章以湖廣總督協辦大學士，丁寶楨、英翰、崇厚並加太子少保銜，復官文銜翎，晉劉銘傳一等男，郭松林一等輕車都尉，賞宋慶、善慶二等輕車都尉，劉松山黃馬褂、三等輕車都尉，郭寶昌、張曜、溫德勒克西騎都尉，黃翼升加一雲騎尉，復陳國瑞提督世職，餘升敘有差。命惇親王祭告定陵。允彭玉麟回籍終制。丙戌，召左宗棠、李鴻章入覲。丁亥，滎澤河決。辛卯，毛昶熙言軍務漸平，宜益思寅畏，旋御史張緒楷疏請保泰持盈，及時講學，並嘉納之。壬辰，允左宗棠請，資遣降眾回籍。癸巳，武陟沁河堤決。乙未，調曾國藩為直隸總督，馬新貽為兩江總督，以英桂為閩浙總督。命彭玉麟赴江、皖會籌長江水師事宜。戊戌，諭蘇、皖、豫、魯各屬修圩寨，飭鄉團。庚子，予宋儒袁燮從祀文廟。援黔川軍復龍里、貴定。川軍剿越巂夷匪，勝之，俘其酋勒烏立。授曾璧光貴州巡撫。辛丑，布倫托海變民竄烏隴古河。德勒克多爾濟卒。癸卯，撫恤滎、鄭災民。甘回擾白水、郃陽，陜軍擊退之。甲辰，援黔湘軍復甕安。

八月乙巳朔，褫御史德泰職，以奏請修理園庭也。庫守貴祥妄陳希利，發黑龍江為奴。永定河決。己酉，諭明瑤等規復布倫托海舊制。命馬新眙兼辦理通商事務大臣。壬子，延安土匪扈彰降。癸亥，諭左宗棠兼顧山西軍務。戊辰，諭吉林嚴定開墾圍荒界限。辛未，諭金順專辦援陜軍務。是月，免皖、蘇、魯、豫、鄂被擾積年逋賦。

九月壬午，官軍復慶陽。甲申，肅州回攻敦煌，官軍擊退之。諭伊勒屯等籌辦巴里坤屯田。乙酉，援黔川軍會復平越。辛卯，命延煦出關查辦奉天展邊事宜。癸巳，滇軍復晉寧、呈貢。是月，免浙江橫浦等場歉收灶課。

冬十月丁未，回匪犯涇州、靈臺，擊退之。乙卯，文麟抵哈密，諭興辦蔡巴什湖等處屯田。丙辰，穆圖善克河州。賑濟南、武定水災。丁巳，戍李雲麟黑龍江。戊午，命李鴻藻仍直弘德殿及軍機。庚申，以守科布多功，加土爾扈特郡王凌札棟魯布親王銜。己巳，黔苗復陷興義，旋復之。

十一月甲戌，援黔川軍復麻哈。丁亥，涼州總兵周盛波以不戢所部，褫職。回匪擾鄂爾多斯等旗，竄榆林。諭定安等截剿。壬辰，諭除吏胥積弊。己亥，黔軍克都勻，賞張文德黃馬褂。庚子，臺灣英領事縱洋將掠船，踞營署，焚局庫，勒兵費。諭總署詰辦，飭英桂等遴員交涉。壬寅，熱河匪平。免吉林雙城堡被水屯田租賦。

十二月甲辰朔，川軍剿西昌夷匪，連捷，各夷部降。援黔湘軍復天柱。丙午，回匪犯包頭，蒙軍失利。丁未，熱河匪首彌勒僧格伏誅。甲寅，以曾國藩言川私病楚，諭籌止川鹽濟楚章程，撤局停稅。丁巳，滇軍復澂江。庚申，申諭各省禁種罌粟。壬戌，黔苗竄擾河池，官軍擊退之。乙丑，諭朝審緩決三次以上者並減等。永定河工竣。戊辰，麒慶罷，以慶春為熱河都統。庚午，劉松山剿賊大理川，大捷。壬申，截鄂餉二十一萬賑河南災。是月，免江蘇荒地糧賦，山東泰安、河南汝寧等屬被擾逋糧。

是歲，朝鮮入貢。

八年己巳春正月癸酉朔，停筵宴。丁丑，川、湘、黔、桂各軍會剿苗匪，黔軍復長寨。戊寅，滇軍克富民。己丑，劉松山等軍擊土、回各匪，敗之於清澗。成祿克肅州，與楊占鰲並賞黃馬褂。甲午，滎工合龍。丙申，劉松山軍敗賊於靖邊，董侍有等以鎮靜堡及靖邊降。迤西回犯昆明，岑毓英等擊退之。辛丑，雷正綰克涇州董家堡。

二月戊申，命袁保恆督辦西征糧饟。

三月癸酉朔，林自清戕興義知縣，提督陳希祥誘誅之，賞希祥黃馬褂。甲戌，援黔湘軍復鎮遠府、衛兩城。己卯，甘肅提督高連升部兵變，戕連升，部將周紹濂擊逆黨於同官，殄之。乙酉，諭督撫于克復州縣慎選牧令，拊循流亡。庚寅，回匪陷磴口。甲午，吐魯番回匪犯哈密，官軍迭敗之。乙未，桂軍克憑祥。己亥，懿旨，大婚典禮，力崇節儉。

是春，免江蘇山陽、直隸安州等屬災、擾額賦，兩淮富安等場逋欠灶課。

夏四月癸卯朔，迤西回陷楊林營，劉岳昭退守曲靖，嚴責之。乙巳，麟興以畏事褫職。以福濟為烏里雅蘇臺將軍，文碩為布倫托海辦事大臣。己酉，雷正綰、黃鼎軍復鎮原、慶陽。援黔川軍復甕安。己未，援黔湘軍會復清江。庚申，允劉銘傳乞病。辛酉，免陳湜遣戍。是月，免山東東昌等屬逋賦。

五月庚辰，援黔湘軍復施秉，進攻黃飄賊壘，失利，按察使黃潤昌、道員鄧子垣、提督劉長槐死之。壬午，回匪陷澂江。甲申，杜嘎爾等軍大破賊於杭錦旗。辛卯，命李鴻章赴四川察辦吳棠劾案。申誡岑毓英任用通賊練目，苛斂民捐。以馬如龍為雲南提督。丙申，官軍剿匪於保安，大捷，匪首袁大魁等伏誅。自春正月不雨至於是月，上頻禱祈。丁酉，雨。

六月辛亥，援軍會克尋甸。壬子，命董恂、崇厚辦理奧斯馬加換約。甲寅，永定河決。戊午，予黃飄死事提督榮惟善、總兵羅志宏等世職加等。辛酉，武英殿災。癸亥，倭仁、徐桐、翁同龢請勤修聖德，以弭災變，上嘉納之。丙寅，諭督撫考課農桑。庚午，回匪犯阿拉善定遠營，蒙兵失利。

秋七月辛未朔，日有食之。癸酉，張曜等軍敗回匪於察漢淖爾。命吳坤修赴沿江各屬撫恤災民。甲戌，滇軍復嵩明，克白鹽井。甲申，桂軍會越南軍克九葑、洛陽等隘。乙酉，諭錫綸賑恤額魯特人眾。丙戌，朝鮮請鴨綠江北禁游民建屋墾田。趣都興阿等妥辦。壬辰，何琯軍敗賊於木壘河等處。是月，免晃州被擾逋賦。

八月庚子朔，俄商船泊呼蘭河口，求吉、黑內地通商，諭總署按約止之，禁軍民私與貿易。癸卯，內監安得海出京，丁寶楨奏誅之。黔匪復陷都勻。丙午，桂軍會復越南高平。庚戌，申諭約束太監。壬子，官軍剿平杭錦旗屬竄回。癸丑，寧夏官軍剿賊失利，副將方大順陣亡。戊午，棍噶札拉參軍復布倫托海，賊首張匊等伏誅。己未，官軍剿達拉特旗竄匪，殄之。是月，賑浙江杭、湖各屬，湖南安鄉等縣水災。

九月庚午，高臺勇潰，褫成祿職，留任。壬申，撥京餉三十萬濟武、漢等屬工賑。甲戌，馬化龍復叛，襲陷靈州。官軍復威戎堡、水洛城。戊寅，滇軍復易門。壬午，免暹羅補歷年貢品。庚寅，烏魯木齊匪竄哈密，何琯等擊敗之。乙未，福建新造第一輪船成，命崇厚勘驗。戊戌，諭福濟等額魯特各安舊居，僧眾居阿爾泰山南，俗眾居青格里河。

冬十月庚子，劉松山敗回匪於吳忠堡等處。辛丑，金順又敗之於納家徬。命楊占鰲署甘肅提督，辦肅州善後事宜。法使羅淑亞與其水師提督以兵船赴贛、鄂、川省查教案，諭所在按約待之。乙巳，雷正綰、黃鼎敗回匪於固原、鹽茶。丁未，命毛昶熙、沈桂芬在總理各國事務衙門行走。辛丑，命文碩等會勘布倫托海分界事宜，董恂辦理美國換約。甲寅，滇軍復楚雄、南安、定遠。劉岳昭移軍昆明。己未，哈密官軍剿西路回匪，大捷。甲子，鳳凰城匪首王慶等伏誅。乙丑，劉松山軍復靈州。是月，賑雲南水災，直隸旱災。

十一月丙子，茌平教匪孫上汶等謀逆，捕誅之。丁丑，裁新設布倫托海辦事大臣。庚辰，賑江寧水災。癸未，免科布多屬貢貂。甲申，滇軍復昆陽。丙戌，甘軍復靖遠。庚寅，永定河口合龍。乙未，命文碩來京，改奎昌辦理分界。是月，免直隸東明被淹、被擾，安徽無為等州縣衛被水逋賦。

十二月庚子，援滇川軍克魯甸。乙巳，劉松山軍攻金積堡，總兵簡敬臨等死之。乙卯，披楞侵占哲孟雄各地，廓爾喀與唐古特構嫌，諭恩麟防維開導。布魯克巴內閧，並諭恩麟解釋撫綏。丁巳，越南匪平。諭蘇鳳文嚴申邊禁。癸亥，賑畿南災。

是歲，朝鮮、越南、琉球入貢。

九年庚午春正月丁卯朔，停筵宴。癸酉，滇軍復祿豐。甲戌，甘軍擊敗援賊於王家甿。己卯，回匪陷定邊。癸未，神武門木庫火，詔修省。庚寅，回匪陷安定。陜軍復定邊。甲午，馬德昭留辦潼關防務。

二月辛丑，劉松山督剿金積堡回匪，中砲卒。賞道員劉錦棠三品卿銜，接統其軍。以俄官往齊齊哈爾、吉林商界務，諭富明阿、德英據約待之，毋遷就。乙巳，回匪分竄安邊、清澗，陜軍擊走之。丙午，又分竄花馬池、榆林，宋慶軍剿之。戊申，官軍擊敗米脂竄匪。壬子，命李鴻章赴陜西督辦軍務。甲寅，回匪竄同官、宜君，陜軍剿敗之。丙辰，法使因教案藉兵要挾，諭各疆吏通商大臣迅結交涉事宜。辛酉，寧夏各堡降回復叛。

三月丁卯朔，回匪竄準噶爾旗，馬玉昆擊敗之。辛巳，雷正綰以疏防峽口，褫職留營。諭誡西征各軍貪功銳進。乙酉，滇軍復彌渡、賓川、麗川、緬寧。辛卯，回匪分擾岐、鳳，李輝武擊敗之。

夏四月甲辰，譚廷襄卒。

五月庚午，命崇實赴貴州，會同曾璧光查辦教案。癸酉，始允英國設置沿海各口電線。甲戌，援黔川軍克黃飄、白堡等苗寨。庚寅，天津人與天主教啟釁，焚毀教堂，毆斃法領事。命曾國藩與崇厚會商辦理。乙未，諭疆吏飭禁播謠惑眾，保護通商傳教各區。李鴻章督軍入關，請調郭寶昌軍，允之。命崇厚為出使法國大臣。以成林署三口通商大臣。是月，免直隸安州等屬逋賦。

六月戊戌，奎昌赴塔爾巴哈臺，與俄使勘辦立界。壬寅，賽音諾顏部蒙兵剿回匪失利。丁未，滇軍復威遠。己酉，命彭玉麟赴江南，會同沿江督撫整頓長江水師。庚戌，甘軍敗回匪於鞏昌。乙卯，永定河決。庚申，以疏防民教啟釁，褫天津知府張光藻、知縣劉傑職，下部治罪。辛酉，滇軍復姚州。癸亥，命毛昶熙會同曾國藩查辦教案。曾國藩言：「善全和局，為保民之道。備御不虞，為立國之基。」諭旨嘉勉。命丁日昌赴天津幫辦洋務。

秋七月戊辰，以琿春邊務事繁，加協領副都統銜，為定制。丙子，法使羅淑亞以曾國藩不允府、縣論抵，回京。諭國藩迅緝原兇，從速辦結。丁丑，召崇厚還。命毛昶熙署三口通商大臣。甲申，周盛傳等剿散北山餘匪。丙戌，諭曰：「海上水師，與江上水師截然不同。欲捍外侮圖自強，非二十年之久，未易收效。然因事端艱鉅，畏縮不為，則永無自強之日。近年內外臣工，值事急時，徒事張皇。禍患略平，又為茍安之計。即創立戰守章程，而奉行不力，使朝廷謀議均屬具文。積習因循，焦憂曷釋。茲閩、滬兩廠輪船告成，馬新貽、丁日昌、英桂、沈葆楨各擇統將出洋，窮年練習，以備不虞。廣東亦應籌備輪船，瑞麟、李福泰務切實辦理。將校有熟諳風濤沙線者，隨時擇保，即山野中或長於海戰，亦當隨時物色，量材超擢。各督撫其統籌全局，以副委任。」庚寅，南路甘軍復渭源、狄道。是月，免晃州被擾逋賦。

八月丁酉，汝陽人張汶祥刺殺馬新貽。命曾國藩為兩江總督，李鴻章調直隸總督，李瀚章為湖廣總督。戊戌，設黃河水師。庚子，北山匪首李凡覺伏誅。壬寅，命張之萬會同魁玉訊張汶祥。己酉，召毛昶熙還。命李鴻章會曾國藩查辦天津教案。癸丑，桂軍剿平安邊、河陽賊匪，梁添錫伏誅。允越南進方物及馴象。己未，命李成謀為新設輪船統領。

九月戊辰，滇軍復新興。庚午，諭崇實仍赴遵義辦教案。甲戌，治天津民教啟釁罪，張光藻、劉傑遣戍，誅逞兇殺害之犯十五人。

是秋，川東、荊州、熱河被水，賑撫之。

冬十月乙未，沈葆楨丁憂，命百日後仍經理船政。丙申，命劉銘傳督辦陜西軍務。諭嚴禁四川州縣苛派。撥款續賑北山難民。辛丑，以江北漕船阻淺，由陸路轉運臨清。甲辰，天津制造局成。庚戌，日本請立約通商，允總署遴員議約。辛亥，免科布多貢貂。壬子，裁三口通商大臣，命直隸總督經理，如南洋大臣例，給欽差大臣關防。嚴諭疆吏慎密交涉，有漏洩者立誅之。丙辰，以水旱疊見，詔修省。戊午，移周盛傳軍衛畿輔。陜回禹生彥等竄平番，官軍失利，提督張萬美等死之。庚申，設直隸津海關道。劉錦棠各軍克漢伯等堡，合圍金積堡。

閏十月乙丑，俄使倭良嘎哩來京。庚午，湘潭會匪平。乙亥，滇軍復永北、鶴慶、鎮南、楚雄。回匪陷烏里雅蘇臺。丙子，永定河合龍。諭曾國藩籌河運。戊寅，越南吳亞終等伏誅。

十一月癸巳，命鄭敦謹會鞫張汶祥獄。尋定讞，磔張汶祥於江寧。丁酉，回匪竄涼州，副將謝元興陣沒，王仁和擊退之。辛丑，援黔湘軍復臺拱。戊申，福濟、榮全以匪入烏里雅蘇臺，褫職留任。命曾國藩兼通商大臣。庚戌，甘肅總兵周東興侵賑，命斬於軍前。庚申，劉坤一以漏洩密諭，褫職留任。

十二月甲子，諭嚴禁河工偷減侵蝕諸弊。辛未，滇軍復鄧川、浪穹。回目馬源發戕提督丁賢發等，捕誅之。

是冬，免貴州興義等州縣衛、陜西綏德等州縣災擾逋賦。

是歲，朝鮮入貢。

十年辛未春正月辛卯朔，停筵宴。壬辰，官軍克河西王甿賊壘，賞金順黃馬褂，加張曜一雲騎尉。乙未，黔軍平貴定等處賊壘，克都勻，賞提督林從泰、總兵何雄輝黃馬褂。己亥，諭馮子材赴太平進剿牧馬、諒山匪。壬寅，官文卒。是月，免直隸安州等屬被水額賦。

二月壬戌，劉錦棠等軍克金積堡，匪首馬化龍等伏誅，加左宗棠一騎都尉，賞劉錦棠雲騎尉、黃馬褂，開復雷正綰處分，及陳湜原官，賞黃鼎、金運昌黃馬褂。置就撫陜回於華亭之化平川，設通判、都司以綏靖之。前知靈州彭慶章坐為賊主謀，處斬。壬午，獲叛將宋景詩，誅之。丁亥，調江蘇按察使應寶時赴津，籌辦日本通商事。命瑞常為大學士，文祥協辦大學士。

三月癸巳，金順等軍克寧夏，匪首馬萬選伏誅。己丑，滇軍復澂江，克江那土城，匪首馬和等伏誅。辛丑，普使李福斯致國書，以德意志各國及自主之三漢謝城共復一統，受尊稱為德意志皇帝，復書賀之。丁未，以倭仁為文華殿大學士，瑞常為文淵閣大學士。自春初至於是月，上連祈雨。庚戌，雨。

夏四月丙寅，援黔湘軍復新城、巖門司等城，克高坡等苗寨。己巳，寧夏納家徬回眾降。己卯，陜回竄擾平番、碾伯，官軍擊退之。辛巳，倭仁卒。甲申，賜梁耀樞等三百二十三人進士及第出身有差。築大沽、北塘砲臺。乙酉，福濟革職，以金順為烏里雅蘇臺將軍。丙戌，回匪復竄擾賽音諾顏部，焚掠固爾班賽汗等處。

五月庚寅朔，雨。乙未，左宗棠請禁絕回民新教，不許。戊戌，苗酋聞國興等降，八寨等城俱復。壬寅，回匪擾烏拉特，杜嘎爾、薩薩布軍合擊之。丙午，援黔湘軍復丹江、凱裡等城，賞蘇元春黃馬褂。己酉，以李世忠尋仇鬥很，陳國瑞演劇生事，褫世忠職，降國瑞都司，並勒回籍，畀有司管束。辛亥，鄭親王承志有罪，褫爵逮訊。命李鴻章辦日本商約，應寶時、陳欽為幫辦。乙卯，金順乞假守制葬親。不許。己未，滇軍復云龍。

六月壬戌，太白晝見。益陽等處會匪平。己巳，陜回白彥虎結西寧回眾擾河州。庚午，黔軍克永寧、鎮寧、歸化苗寨，破郎岱、水城各峒寨。乙亥，命瑞麟為大學士，仍留兩廣總督任。己卯，阜陽匪擾沈丘、汝陽，官軍捕誅之。辛巳，以廣東盜賊橫行，諭飭嚴緝。丁亥，德宗生於醇邸。戊子，賑天津災。

秋七月己丑朔，桂軍剿越南竄匪，克長慶，斬匪首趙雄才。壬辰，杜嘎爾軍剿賊於布拉特，勝之。甲午，永定河復決。丙申，穆圖善赴北山剿賊。金運昌軍剿烏拉特竄匪，勝之。丁未，河內沁河決。乙卯，昌圖賊匪竄擾，都興阿遣軍剿平之。

八月壬申，以副都統慶至襲封鄭親王。甲戌，桂軍克安世賊寨，追剿太原竄匪，蘇國漢赴廣東乞降。丁丑，詔各省設局收養流寓孤寡。

九月丙申，革高郵徵糧弊習。丁酉，甘軍克康家崖要隘。趣榮全赴伊犁。給劉銘傳假三月。壬寅，諭奉、吉整頓吏治，嚴緝盜賊。命恩錫往上海辦奧國換約。丁未，喬松年等會堵侯家林決口。

是秋，賑順直各屬及菏澤等州縣災，免濮州被水、晃州被擾逋賦。

冬十月戊午朔，達爾濟以撤營縱賊，褫職逮治。命曹克忠接統劉銘傳軍，赴肅州防剿。庚申，以湖南匪變，命李鴻章查辦。壬辰，命景廉為烏魯木齊都統。癸未，詔免伊犁被脅官吏軍民等罪。以參領貢果爾接統達爾濟軍。

十一月癸巳，甘軍克河州，禹得彥等降。丁未，西寧回匪竄烏拉特及中衛，張曜軍擊退之。乙卯，肅州回匪復犯敦煌，文麟援剿之。

十二月辛未，予先儒張履祥從祀文廟。丁丑，香山匪徒曾大鵝幅等作亂，捕誅之。

是歲，朝鮮、琉球、越南入貢。

十一年壬申春正月丙戌朔，停筵宴。己丑，以紀年開秩諭減刑。文碩以乞病褫職。辛卯，桂軍復越南從化，克鎮山。癸巳，甘軍連破甘坪、大貝坪等處賊壘，進攻太子寺。庚子，黔軍克清平、黃平、重安。辛丑，援黔湘軍克黃飄、白堡苗寨。辛亥，命侍郎崇厚、太常寺少卿夏家鎬在總理各國事務衙門行走。

二月庚申，允江蘇辦米試行河運，漕白二糧仍由海運。丙寅，曾國藩卒，贈太傅。戊辰，褫劉銘傳職，以前功仍留一等男爵。庚午，起彭玉麟巡閱長江水師。甲申，侯家林決口合龍。越南匪首蘇國漢等伏誅。是月，賑四川各屬災。

三月乙酉朔，黔軍復貞豐。丙戌，甘軍剿太子寺回匪失利，提督傅先榮、徐文秀死之。褫提督楊世俊黃馬褂，降參將。甲午，免達爾濟等罪，仍褫職效力。丁酉，以奉匪擾朝鮮境，嚴緝之。辛丑，瑞常卒。

是春，免湖北黃陂、直隸安州、甘肅河州等處被擾逋賦。

夏四月丙辰，回匪竄定邊、靖邊，陜軍擊退之。己未，西寧回目馬占鰲、陜回崔三、米拉溝回目治成林等，先後乞降。丙寅，停淮關傳辦活計。諭內務府力求撙節。己卯，通政司副使王維珍疏陳先意承志，孝思維則。予嚴議，尋褫職。是月，免貴州興義等屬被擾逋賦。

五月甲申朔，日有食之。免熱河騰圍旗民租課三年。乙酉，自三月初旬，慈禧太后弗豫，月餘不視朝。至是，御史李宏謨請勤召對。諭責其冒昧，嚴飭之。癸巳，徐占彪軍剿肅回屢捷。左宗棠劾成祿糜帑遷延，命穆圖善查辦。乙未，貴州苗匪平，賞席寶田騎都尉。丙申，陜回宋全德等降。予伊犁殉難已革尚書陳孚恩暨其眷屬旌恤加等。庚子，命李鴻章為大學士，仍留直隸總督任。乙巳，滇軍克永平及雲南。

六月甲午，朱鳳標致仕。命文祥為大學士，全慶協辦大學士。丁卯，諭停本年秋審、朝審句決。以單懋謙協辦大學士。

秋七月癸未朔，滇軍會克興義。己丑，免廓爾喀例貢。賑達木蒙古及三十九族被災兵民。戊戌，回匪竄擾寧夏西路及阿拉善旗，官軍擊退之。己亥，直隸呈進瑞麥，御史邊寶泉疏論之。諭李鴻章勤恤民隱，補救偏災，毋鋪張瑞應。庚子，永定河北下汛溢。是月，免湖南晃州被擾逋賦。

八月庚午，截江北漕米十萬餘石賑畿輔被水災民。癸酉，金順以遷延罷，常順署烏里雅蘇臺將軍。辛巳，以單懋謙為大學士。

九月癸未，滇軍克趙州、蒙化並大理上下關，賞楊玉科、李維述黃馬褂。左宗棠言地產瑞麥瑞穀，諭卻之。乙未，冊立皇后阿魯特氏，自王大臣以次推恩加賚，頒詔天下，覃恩有差。永定河工合龍。丙午，允彭玉麟乞病回籍，仍命每年巡閱長江水師。庚戌，榮全請令慶符招撫纏、民，英廉等馬隊駐庫爾喀喇烏蘇，酌募民勇，允之。

十月丁巳，甘肅潰勇首犯馮高山等伏誅。己未，加上兩宮皇太后徽號。戊辰，廣西隆安、岑溪土匪，西隆苗匪平。壬寅，諭統兵大臣約束委員，治騷擾逾限者罪。允恭親王請，復軍機處舊制。丙子，何璟憂免，以張樹聲署兩江總督。

十一月乙酉，朝鮮匪船越境侵擾，都興阿等水師緝剿之。回匪擾哈密東山，官軍剿勝之。禁殿廷、鄉、會考試請託冒替。己卯，瓊州土匪平，誅匪首何亞萬等。辛卯，滇軍剿館驛等踞匪，迤東、迤南肅清。乙未，肅回竄扎薩克汗各旗，官軍擊走之。黔軍會克新城。下江苗匪亂，張文德軍剿除之。全黔底定。丙申，捻匪竄擾太湖，水師剿平之。允軍民入哥老會者自首免罪。丁酉，申禁各省種罌粟。辛丑，劉錦棠等軍剿回匪，大捷。丁未，陜軍剿陜北二道河等處竄匪，殄之。李鴻章奏設招商局，試辦輪船分運江、浙漕糧。

十二月己未，駐藏幫辦德泰坐事褫職回旗。丙辰，諭吏部、兵部、理藩院，親政後，各署有請旨及軍務摺片，均用漢文。丁卯，釋田興恕回。丙子，左宗棠乞病，溫旨不許，己卯，祫祭太廟。

是歲，朝鮮入貢。

十二年癸酉春正月辛巳朔。癸未，官軍擊回匪於那瑪特吉幹昭，敗之。丙戌，以李宗羲為兩江總督，兼通商大臣。辛丑，成祿以苛捐誣叛，褫職逮問，趣金順接統其軍。甲辰，滇軍克大理，回酋杜文秀、楊榮、蔡廷棟等伏誅。賞岑毓英黃馬褂、騎都尉世職，開復劉岳昭處分，賞楊玉科騎都尉。乙巳，兩宮皇太后以親政屆期，懿旨勉上「祇承家法，講求用人行政，毋荒典學」。勖廷臣及中外臣工「公忠盡職，宏濟艱難」。丙午，上親政，詔「恪遵慈訓，敬天法祖，勤政愛民」。己酉，諭內務府核實撙節，於歲費六十萬外，不得借支。

二月庚戌朔，軍機大臣、六部九卿會議黃、運兩河辦法。諭李鴻章悉心籌辦奏聞。下詔修省，求直言。諭直省舉賢才，杜侵蠹。戊午，加上兩宮皇太后徽號，翌日頒詔覃恩有差。劉錦棠軍克大通向陽堡。庚午，以謁東陵，命惇親王等留京辦事。乙亥，金順軍抵肅州剿回匪，敗之。

三月癸未，上奉兩宮皇太后謁東陵。丁亥，回鑾。免蹕路經過本年額賦。己丑，大通、巴燕戎格及五工撒拉各回眾降。西寧匪首馬桂源等伏誅。庚寅，上奉兩宮皇太后還宮。丙申，回匪白彥虎等竄甘州。命議定各國公使覲見禮節。榮全乞病，不許。庚子，以英廉為塔爾巴哈臺參贊大臣。丁未，滇軍克順寧。

是春，免江蘇邳州、陜西鄜州等屬被擾逋賦。

夏四月乙卯，設廉州北海關。丙辰，日本換約成。乙丑，回匪竄阿拉善旗及阿畢爾米特，諭定安遣軍會防兵夾擊。己巳，官軍克肅州塔爾灣賊巢。

五月庚寅，滇軍克雲州。丁酉，允各國公使覲見。癸卯，成祿交刑部治罪。丙午，命成瑞署烏魯木齊提督。

六月壬子，上幸瀛臺，日使副島種臣、俄使倭良嘎哩、美使鏤斐迪、英使威妥瑪、法使熱福哩、荷使費果蓀覲見於紫光閣，呈遞國書。庚申，嚴趣金順出關。丁卯，甘軍復循化，匪目馬玉連等伏誅。

閏六月甲申，李鴻章覆陳黃、運兩河淮、徐故道難復，請仍海運。其舊河涸地，酌量升課。議行。丙戌，朱鳳標卒。滇軍克騰越，予岑毓英一等輕車都尉，賞劉岳昭黃馬褂，楊玉科一等輕車都尉。以雲南軍興十有八年，郡縣多為賊蹂躪，詔免十一年以前積欠糧賦，並永遠停徵濟軍釐穀。諭劉岳昭慎選牧令，察吏安民。甲午，京畿久雨，上祈晴。丙申，詔查各省畝捐、釐捐及丁漕違制者，次第豁除。庚子，甘軍剿白彥虎等於敦煌，失利，副將李天和等死之。永定河決。免阿爾泰烏梁海七旗貢貂。

秋七月辛亥，桂軍剿西林、西隆匪，平之。甲子，賑順天災。是月，免山東青城被水新舊額賦。

八月丁丑朔，都興阿乞病，慰留之。辛巳，直隸運河堤決。榮全復以病乞免，不許。富和有罪褫職。戊子，白彥虎等陷馬蓮井營堡。召劉岳昭入覲，以岑毓英兼署云貴總督。壬辰，白彥虎等圍哈密，犯巴里坤，官軍失利。乙未，諭景廉督軍赴援，調錫綸為烏魯木齊領隊大臣，以明春為哈密幫辦大臣。是月，賑直隸各屬、永順府屬暨公安水災。

九月丙寅，命軍機大臣會刑部審擬成祿罪。癸酉，永定河合龍。

冬十月丙子朔，御史沈淮疏請緩修圓明園。諭令內務府僅治安佑宮為駐蹕殿宇，餘免興修。己亥，官軍克肅州，匪逆馬文祿伏誅。上詣兩宮皇太后賀捷。庚子，論功，命左宗棠以陜甘總督協辦大學士，加一等輕車都尉；復金順職，賞還黃馬褂；予徐占彪、穆圖善雲騎尉。

十一月己未，越南王疏請會剿河陽、興化、山西、宣光邊地諸匪。諭劉長佑、馮子材議奏。辛酉，法、越構釁，法兵破河內省城，越匪擾北寧。越人求援。諭瑞麟飭軍由欽州出關，會桂軍援剿之。甲子，御史吳可讀請將成祿明正典刑。己巳，岑毓英奏整頓吏治營伍，並請撤勇停捐，自雲南始。詔嘉之。庚午，疏濬運河。壬申，成祿論斬。吳可讀坐刺聽朝政降調。

十二月甲申，回匪竄擾烏梁海等部，錫綸軍追剿，敗之。戊子，以磨勘順天舉人徐景春試卷荒謬，考官尚書全慶、都御史胡家玉等降黜有差。辛卯，命額勒和布赴烏里雅蘇臺查辦事件。丙申，賞故提督劉松山一等輕車都尉。命張曜、金順分軍西進。壬寅，以慈禧皇太后四旬慶典，推恩近支王公及中外大臣，賚敘有差。

是歲，朝鮮入貢。

十三年甲戌春正月乙巳朔，停筵宴。甲寅，湘軍剿古州苗匪，平之。丙辰，命編修張英麟、檢討王慶祺直弘德殿。辛酉，以劉坤一、胡家玉互參，降坤一三品頂帶，褫職留任，家玉金雋五級調用。癸亥，諭築東明長堤。己巳，官軍援沙山子擊回匪，勝之，賞福珠哩黃馬褂。

二月己卯，回匪擾巴里坤境，明春等會剿之。丙申，以法取越南地，越匪擾山西，偪滇疆，諭岑毓英部署邊防。禁京師私鑄。丁酉，上奉兩宮謁西陵。

三月甲辰，還宮。乙巳，賑奉天災民。丙午，命寶鋆協辦大學士。己酉，修海寧石塘。辛酉，論肅清貴州功，復陶茂林提督，賞提督何世華等世職。辛未，日本兵艦泊廈門，諭沈葆楨統兵輪往，相機籌辦。命李鴻章與秘魯公使會議華工事宜。

夏四月甲戌，詔撥帑十萬撫恤烏里雅蘇臺災擾部落。丁丑，上幸瀛臺。單懋謙因病乞休，允之。覲見俄使布策等於紫光閣。辛巳，上幸圓明園還宮。癸未，瑪那斯回匪犯奎屯等處，官軍進剿失利，景廉兵援之。丙戌，日本兵船抵臺灣登岸，與生番尋釁。命沈葆楨辦海防，兼理各國事務大臣，江、廣沿海各口輪船，以時調遣。辛卯，常順緣事褫職，命額勒和布為烏里雅蘇臺將軍，慶春為察哈爾都統，托倫布為科布多參贊大臣。丁酉，賜陸潤庠等三百三十七人進士及第出身有差。辛丑，景廉再乞病，不許。

五月壬寅朔，法、越和議定，諭邊將安輯內遷難民。壬子，上幸圓明園還宮。日本攻臺灣番社。丁巳，以慈禧太后聖節，予在京旗官六十以上者恩賞，停本年秋審、朝審人犯句決。己未，彗星見。乙丑，詔賑奉天災民。丙辰，允沈葆楨請，建臺灣海口砲臺，撫番社，撤疲兵。戊辰，日本師船游弋福建各海口。日使柳原前光與總署王大臣商臺灣兵事。

六月乙亥，諭飭總兵孫開華接辦廈門防務。己卯，召楊岳斌、曾國荃、閻敬銘、趙德轍、丁日昌、鮑超、蔣益澧、郭嵩燾來京。壬午，烏索寨降眾復叛，滇軍剿平之。癸未，允李鴻章請，以徐州唐定奎軍渡海赴臺。乙酉，諭戶部撙節不急之需，豫籌海防經費。諭沈葆楨部署南北路防守。丁酉，命翁同龢仍直弘德殿。

秋七月丁未，李鶴年請閩省陸路選立練軍，議行。庚戌，瑪納斯回匪犯西湖，官軍擊退之。壬子，命左宗棠為大學士，仍留陜甘總督任，景廉為欽差大臣，督辦新疆軍務，金順幫辦軍務。庚申，覲見比使謝恩施等於紫光閣。甲子，內務府大臣貴寶以任郎中時，於知府李光昭報效木植，欺罔奏陳，嚴議褫職。乙丑，馬賊陷寧古塔，旋復之。允福建軍餉借用洋款二百萬，由海關稅分年抵還。己巳，停修圓明園工程。庚午，諭責恭親王召對失儀，奪親王世襲，降郡王，仍為軍機大臣，並革載澂貝勒郡王銜。白彥虎等犯濟木薩，官軍擊敗之。

八月辛未朔，懿旨復恭親王世襲及載澂爵銜，訓勉之。諭修葺三海工程，力求撙節。丙戌，河南蝗。戊子，李光昭論斬。庚寅，諭各省整頓捕務。乙未，命左宗棠督辦西征糧臺轉運事宜，以內閣學士袁保恆為幫辦。詔各省酌裁釐局，禁種罌粟。丁酉，上幸南苑。戊戌，閱御前王大臣、乾清門侍衛射。己亥，上行圍。

九月庚子朔，上幸晾鷹臺，撒圍。辛丑，上幸晾鷹臺，閱神機營兵。壬寅，閱王大臣、侍衛等射。丁未，瑞麟卒，以英翰為兩廣總督。庚戌，日本續遣大久保利通來，與總署王大臣論臺灣番社兵事。丙辰，寧古塔匪首王文拴伏誅。辛酉，王大臣與日使成議，退兵回國，給日本難民恤金及臺灣軍費共五十萬。乙丑，賈楨卒。丙寅，諭李鴻章等於總署條奏海防、練兵、簡器、造船、籌餉、用人、持久諸事，詳議以聞。

十月辛未，以慈禧皇太后四旬萬壽，復劉銘傳提督。己卯，上慶賀禮成，賞廢員職銜，免王公、文武官處分，餘進敘有差。庚辰，恤廣東颶災。癸巳，命廣壽、夏同善赴陜西查事。己亥，上不豫，命李鴻藻代閱章奏。

十一月甲辰，命恭親王代繕批答清文摺件。丁未，賑徐、海水災。己酉，命內外奏牘呈兩宮披覽。以寶鋆為大學士。壬子，日本退兵。癸丑，冬至，祀天圜丘，遣醇親王代。頒部帑百五十萬築石莊戶堤工。甲寅，上以兩宮調護康吉，崇上徽號，詔刑部及各省罪犯分別減等。庚申，議行河南練軍。甲子，以石莊戶堤難就，允丁寶楨請，於賈莊一帶建壩築堤。

十二月辛未，詔蠲免雲南被擾荒地錢糧十年。甲戌，李宗羲病免，以劉坤一署兩江總督。上疾大漸，崩於養心殿，年十九。

慈安皇太后、慈禧皇太后召惇親王奕誴、恭親王奕訢、醇親王奕譞，孚郡王奕譓、惠郡王奕詳，貝勒載治、載澂，公奕謨，御前大臣伯彥訥謨祜、奕劻、景壽，軍機大臣寶鋆、沈桂芬、李鴻藻，內務府大臣英桂、崇綸、魁齡、榮祿、明善、貴寶、文錫，直弘德殿徐桐、翁同龢、王慶祺，南書房黃鈺、潘祖廕、孫詒經、徐郙、張家驤入奉懿旨，以醇親王之子承繼文宗為嗣皇帝。

光緒元年二月戊子，皇后阿魯特氏崩。三月己亥，上尊謚曰繼天開運受中居正保大定功聖智誠孝信敏恭寬毅皇帝，廟號穆宗。五年三月庚午，葬惠陵。

論曰：穆宗沖齡即阼，母後垂簾。國運中興，十年之間，盜賊劃平，中外乂安。非夫宮府一體，將相協和，何以臻茲？泊帝親裁大政，不自暇逸。遇變修省，至勤也。聞災蠲恤，至仁也。不言符瑞，至明也。藉使蘄至中壽，日新而光大之，庸詎不與前古媲隆。顧乃奄棄臣民，未竟所施，惜哉！
