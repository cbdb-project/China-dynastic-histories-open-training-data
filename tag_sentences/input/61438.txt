郭嵩燾，字筠仙，湖南湘陰人。道光二十七年進士，選庶吉士，遭憂歸。會粵寇犯長沙，曾國藩奉詔治軍，嵩燾力贊之出。贛事亟，江忠源乞師國藩，國藩遣之往，從忠源守章門。是時寇艎集饒、瑞，分泊長江，因獻編練水師議，忠源韙之，令具疏請敕湖南北、四川制戰艦百餘艘。嗣以贛被圍久，船非可剋期造，乃先造巨筏，列砲其上，與陸師夾擊，寇引去。厥後用以塞湖口者即此筏也。湘軍名大顯。論功，授編修。還朝，入直上書房。咸豐九年，英人犯津沽，僧格林沁撤北塘備，嵩燾力爭之，議不合，辭去。

同治改元，起授蘇松糧儲道，遷兩淮鹽運使。庫儲竭，諸軍仰餔淮鹺者數十萬，嵩燾躬自掣驗，配置各營。提督李世忠擁重兵行私鹺，亡誰何，益遣入捕治之，運政乃鬯。明年，署廣東巡撫。寇偪陽山，亟使張運蘭擊卻之。詔安陷，饒平、大埔警，與總督瑞麟遣將防邊，追入詔安城，殺數千人，軍稍振。是時金陵克，罷釐捐議起，嵩燾陳說利害凡千餘言，事遂寢。偽森王侯玉山避匿香港，恃英為護符，官吏莫能捕。嵩燾援公法與爭，執以歸，論斬。而瑞麟遽張其功，以率兵往捕聞，嵩燾力止之，不可。英人大恚，數移牒詰責。

初，毛鴻賓督粵，事皆決於幕僚徐灝。瑞麟繼至，灝益橫。嵩壽銜之，上疏論軍情數誤，劾逐灝，並自請罷斥。事下左宗棠，宗棠言其跡近負氣，被訶責。左、郭本姻家。宗棠先厄於官文，罪不測，嵩燾為求解肅順，並言於同列潘祖廕，白無他，始獲免，至是宗棠竟不為疏辨。嵩燾念事皆繇督撫同城所誤，逾歲解職，遂上疏極論其弊，不報。

光緒元年，授福建按察使，未上，命直總署。擢兵部侍郎、出使英國大臣，兼使法。英人馬加理入滇邊遇害，嵩燾疏劾岑毓英，意在朝廷自罷其職，藉箝外人口也。而一時士論大譁，謂嵩燾媚外。嵩燾言既不用，英使威妥瑪出都，邦交幾裂。嵩燾又欲以身任之，上言：「交涉之方，不外理、勢。勢者人與我共，可者與，不可者拒。理者所以自處。勢足而理直，固不可違；勢不足而別無可恃，尤恃理以折。」因條列四事以進。而郎中劉錫鴻者，方謀隨嵩燾出使，慮疏上觸忌，遏之，比嵩燾覺，始補上，而事已無及。既蒞英，錫鴻為副使，益事事齮齕之，嵩燾不能堪，乞病歸，主講城南書院。

未幾，而俄事棘。崇厚以辱國論死，群臣多主戰，徵調騷然。嵩燾於是條上六事：曰收還伊犁，歸甘督覈議；曰遣使議還伊犁，當赴伊會辦；曰直截議駁，暫聽俄人駐師；曰駐英、法公使不宜遣使俄；曰議定崇厚罪名，當稍準萬國公法；曰廷臣主戰，止一隅見，當斟酌情理之平。上嘉其見確。已而召曾紀澤使俄，卒改約。

嵩燾雖家居，然頗關心君國。朝鮮亂作，法越釁開，皆有所論列。逮馬江敗，恭親王奕訢等去位，言路持政府益亟，嵩燾獨憂之。嘗言：「宋以來士夫好名，致誤人家國事。託攘外美名，圖不次峻擢；洎事任屬，變故興，遷就倉皇，周章失措。生心害政，莫斯為甚！」是疏傳於外，時議咸斥之。及庚子禍作，其言始大驗，而嵩燾已於十七年卒矣。箸有禮記質疑四十九卷，大學中庸質疑三卷，訂正家禮六卷，周易釋例四卷，毛詩約義二卷，綏邊徵實二十四卷，詩文集若干卷。

其弟昆燾，字意城。以舉人參張亮基戎幕，與宗棠俱。李開方擾湖北，自懷慶折而南，武昌夜半得報，亟調師會鵝公頸。驟遇寇，寇出不意，大擾亂，遂斬開方，殲其軍。報至，亮基始知之，昆燾恆以是自喜。駱秉章撫湘，昆燾從國藩東征，宗棠援浙，軍資並倚之。由國子監助教歷加四品卿。後劉昆討黔苗，昆燾久引疾歸，力起贊軍事。苗將平，又辭去。光緒八年，卒。

崇厚，字地山，完顏氏，內務府鑲黃旗人，河督麟慶子。道光二十九年舉人。選知階州，歷遷長蘆鹽運使。咸豐十年，署鹽政，疏請停領餘引，代銷滯引，依永平低價。會僧格林沁治畿輔水田，又勸墾葛沽、鹽水沽沃鹵地四千二百餘畝。明年，充三口通商大臣。又明年，遷大理寺卿，仍留津與英、法重修租界條約。同治改元，以兵部侍郎參直隸軍事，尋署總督。時葡萄牙遣使入京乞換約，崇厚牒請總署摽勿受。法使哥士耆緩頰，治蒞津，朝命崇厚承其事。次年，諭遏冀州竄匪，坐失機，被責。已而丹使踵葡例，拒如初。復命為全權大臣，訂約五十五條，通商章程九款。自是而荷、而日、而比、而意、而奧，皆遣使求取，並為延款，語具邦交志。復建議設北洋機器局城南分局，城堞砲臺與郡城遙相峙。五年，貸款墾海河北岸，首邢家沽訖臥河村，中洩為渠，闢稻田可五百頃，手訂試墾章程，於是兩岸為沃野。九年，津郡民、教失和，被議。事寧，朝廷遣使修好，命充出使法國大臣，是為專使一國之始，然事畢即返。歷署戶部、吏部侍郎。

光緒二年，署奉天將軍，疏請擇地設官，置寬甸、懷仁、通化三縣，增邊關兵備道，升昌圖為府，改八家鎮為縣，徙經歷駐康家屯，改梨樹城為廳，徙照磨駐八面城；其通判、知縣並加理事同知銜，兼治蒙民，議行。先後疏論吉林積弊，請辦馬賊，懲聚博，清積訟，覈荒地，除金匪。又以私墾圍場者眾，為懇寬其既往，已墾者量丈升科，未墾者擇地安插，仍留隙地以講武，稱旨。

四年，俄界回寇擾邊，與其外部格爾斯合力禁止。其秋，授出使俄國大臣，加內大臣銜，晉左都御史。明年，赴俄。初，左宗棠進兵伊犁，乘俄土戰爭，要俄人退去庫爾札，俄人多所挾求。至是，崇厚抵利伐第亞謁俄皇達使命，貿然與訂和約：一，自嘉峪關逕西安、漢中達漢口，俄有通商權；一，自松花江至伯都訥，貿易自由；一，自蒙古及天山南北輸入商品，不課稅金；一，自西伯利亞至張家口，歸俄敷設鐵道；一，自陜甘至漢口，既榷常稅，其雜稅概免；一，嘉峪關、科布多、哈密、吐魯番、烏魯木齊、庫車置領事官；一，凡俄國臣民旅華，許攜銃器；一，伊犁城及旁近地，凡俄所有土地及建築物，不在還付例。約成，朝野譁然，於是修撰王仁堪、洗馬張之洞等交章論劾。上大怒，下崇厚獄，定斬監候，以徇俄人請，貸死，仍羈禁。更遣曾紀澤往俄更約，爭回伊犁南路七百餘里，嘉峪關諸地緩置官。

十年，崇厚輸銀三十萬濟軍，釋歸。遇太后五旬萬壽，隨班祝嘏，朝旨依原官降二級，賞給職銜。十九年，卒，年六十有七。
