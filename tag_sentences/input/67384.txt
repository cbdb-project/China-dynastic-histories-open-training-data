鄧愈，虹人。初名友德，太祖為賜名。父順興，據臨濠，與元兵戰死，兄友隆代之，復病死，眾推愈領軍事。愈年甫十六，每戰必先登陷陣，軍中咸服其勇。太祖起滁陽，愈自盱眙來歸，授管軍總管。從渡江。克太平，破擒陳野先，略定溧陽、溧水，下集慶，取鎮江，皆有功。進廣興翼元帥，出守廣德州，破長鎗帥謝國璽於城下，俘其總管武世榮，獲甲士千人。移鎮宣州，以其兵取績溪，與胡大海克徽州，遷行樞密院判官守之。

苗帥楊完者以十萬眾來攻，守禦單弱，愈激勵將士，與大海合擊，破走之。進拔休寧、婺源，獲卒三千，徇下高河壘。與李文忠、胡大海攻建德，道遂安，破長鎗帥餘子貞，逐北至淳安，又破其援兵，遂克建德。楊完者來攻，破擒其將李副樞，降溪洞兵三萬。踰月，復破完者於烏龍嶺。再遷僉行樞密院事。

略臨安，李伯昇來援，敗之閑林寨。遣使說降饒州守將于光，遂移守饒。饒濱彭蠡湖，與友諒接境，數來侵，輒擊卻之。進江南行省參政，總制各翼軍馬。取浮梁，徇樂平，餘干、建昌皆下。

友諒撫州守將鄧克明為吳宏所攻，遣使偽降以緩師。愈知其情，卷甲夜馳二百里，比明入其城。克明出不意，單騎走。愈號令嚴肅，秋毫不犯，遂定撫州。克明不得已降。會友諒丞相胡廷瑞獻龍興路，改洪都府，以愈為江西行省參政守之，而命降將祝宗、康泰以所部從。二人初不欲降，及奉命從徐達攻武昌，遂反。舟次女兒港，趨還，乘夜破新城門而入。愈倉卒聞變，以數十騎走，數與賊遇。從騎死且盡，窘甚。連易三馬，馬輒踣。最後得養子馬乘之，始得奪撫州門以出，奔還應天。太祖弗之罪也。既而徐達還師復洪都，復命愈佐大都督朱文正鎮之。其明年，友諒眾六十萬入寇，樓船高與城等，乘漲直抵城下，圍數百重。愈分守撫州門，當要衝。友諒親督眾來攻，城壞且三十餘丈，愈且築且戰。敵攻益急，晝夜不解甲者三月。太祖自將來援，圍始解，論功與克敵等。太祖已平武昌，使愈帥兵徇江西未附州縣。鄧克明之弟志清據永豐，有卒二萬。愈擊破之，擒其大帥五十餘人。從常遇春平沙坑、麻嶺諸寨，進兵取吉安，圍贛州，五月乃克之。進江西行省右丞，時年二十八。兵興，諸將早貴未有如愈與李文忠者。

愈為人簡重慎密，不憚危苦，將軍嚴，善撫降附。其徇安福也，部卒有虜掠者。判官潘樞入謁，面責之。愈驚起謝，趣下令掠民者斬，索軍中所得子女盡出之。樞因閉置空舍中，自坐舍外，作糜食之。卒有謀乘夜劫取者，愈鞭之以徇。樞悉護遣還其家，民大悅。已而遇春克襄陽，以愈為湖廣行省平章鎮其地，賜以書曰：「爾戍襄陽，宜謹守法度。山寨來歸者，兵民悉仍故籍，小校以下悉令屯種，且耕且戰。爾所戍地鄰擴廓，若爾愛加於民，法行於軍，則彼所部皆將慕義來歸，如脫虎口就慈母。我賴爾如長城，爾其勉之！」愈披荊棘，立軍府營屯，拊循招徠，威惠甚著。

吳元年建御史臺，召為右御史大夫，領臺事。洪武元年兼太子諭德。大軍經略中原，愈為征戍將軍，帥襄、漢兵取南陽以北未附州郡。遂克唐州，進攻南陽，敗元兵於瓦店，逐北抵城下，遂克之，擒史國公等二十六人。隋、葉、舞陽、魯山諸州縣相繼降。攻下牛心、光石、洪山諸山寨，均、房、金、商之地悉定。三年，以征虜左副副將軍從大將軍出定西。擴廓屯車道峴，愈直抵其壘，立柵逼之，擴廓敗走。分兵自臨洮進克河州，招諭吐蕃諸酋長，宣慰何鎖南普等皆納印請降。追豫王至西黃河，抵黑松林，破斬其大將。河州以西朵甘、烏斯藏諸部悉歸附。出甘肅西北數千里而還。論功授開國輔運推誠宣力武臣、特進榮祿大夫、右柱國，封衛國公，同參軍國事，歲祿三千石，予世券。

四年伐蜀，命愈赴襄陽練軍馬，運糧給軍士。五年，辰、澧諸蠻作亂，以愈為征南將軍，江夏侯周德興、江陰侯吳良為副。討之。愈帥楊璟、黃彬出澧州，克四十八洞，又捕斬房州反者。六年，以右副將軍從徐達巡西北邊。十年，吐番川藏為梗，剽貢使，愈以征西將軍偕副將軍沐英討之。分兵為三道，窮追至崑崙山，俘斬萬計，獲馬牛羊十餘萬，留兵戍諸要害乃還。道病，至壽春卒，年四十一。追封寧河王，謚武順。長子鎮嗣，改封申國公，以征南副將軍平永新龍泉山寇。再出塞，有功。其妻，李善長外孫也，善長敗，坐姦黨誅。弟銘錦衣衛指揮僉事，征蠻，卒於軍。有子源為鎮後。弘治中，授源孫炳為南京錦衣衛世指揮使。嘉靖十一年詔封炳子繼坤定遠侯。五傳至文明，崇禎末，死流賊之難。
