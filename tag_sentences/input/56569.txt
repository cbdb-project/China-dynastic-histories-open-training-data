趙翼，字耘松，陽湖人。生三歲能識字，年十二，為文一日成七篇，人奇其才。乾隆十九年，由舉人中明通榜，用內閣中書，入直軍機，大學士傅恆尤重之。二十六年，復成進士，殿試擬一甲第一，王傑第三。高宗謂陜西自國朝以來未有以一甲一名及第者，遂拔傑而移翼第三，授編修。

後出知鎮安府。粵民輸穀常社倉，用竹筐，以權代概。有司因購馬濟滇軍，別置大筐斂穀，後遂不革，民苦之。翼聽民用舊筐，自權，持羨去，民由是感激，每出行，爭肩輿過其村。先是鎮民付奉入雲南土富州為奸，捕獲百餘人，付奉顧逸去，前守以是罷官。已而付奉死，驗其尸良是。總督李侍堯疑其為前守道地，翼申辨，總督怒，劾之。適朝廷用兵緬甸，命翼赴軍贊畫，乃追劾疏還。傅恆既至滇，經略兵事，議以大兵渡戛鳩江，別遣偏師從普洱進。翼謂普洱距戛鳩江四千餘里，不如由江東岸近地取猛密，如其策入告。其後戛鳩兵遭瘴多疾病，而阿桂所統江東岸一軍獨完，卒以蕆事。尋調守廣州，擢貴西兵備道。以廣州讞獄舊案降級，遂乞歸，不復出。

五十二年，林爽文反臺灣，侍堯赴閩治軍，邀翼與俱。時總兵柴大紀城守半載，以易子析骸入告。帝意動，諭大紀以兵護民內渡。侍堯以詢翼，翼曰：「總兵欲內渡久矣，憚國法故不敢。今一棄城，則鹿耳門為賊有，全臺休矣！即大兵至，無路可入。宜封還此旨。」侍堯悟，從之，明日接追還前旨之諭，侍堯膺殊賞；而大將軍福康安續至，遂得由鹿耳門進兵破賊，皆翼計也。

事平，辭歸，以著述自娛。尤邃史學，著廿二史劄記、皇朝武功紀盛、陔餘叢考、簷曝雜記、甌北詩集。嘉慶十五年，重宴鹿鳴，賜三品銜。卒，年八十六。同時袁枚、蔣士銓與翼齊名，而翼有經世之略，未盡其用。所為詩無不如人意所欲為，亦其才優也。

其同裏學人後於翼而知名者，有洪亮吉、孫星衍、趙懷玉、黃景仁、楊倫、呂星垣、徐書受，號為「毗陵七子」。亮吉、星衍、懷玉自有傳。
