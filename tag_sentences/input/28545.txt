劉三吾，茶陵人。初名如孫，以字行。兄耕孫、燾孫皆仕元。耕孫，寧國路推官，死長槍賊難。燾孫，常寧州學正，死僚寇。三吾避兵廣西，行省承制授靜江路儒學副提舉。明兵下廣西，乃歸茶陵。洪武十八年，以茹瑺薦召至，年七十三矣，奏對稱旨，授左贊善，累遷翰林學士。時天下初平，典章闕略。帝銳意制作，宿儒凋謝，得三吾晚，悅之。一切禮制及三場取士法多所刊定。

三吾博學，善屬文。帝製《大誥》及《洪範注》成，皆命為序。敕修《省躬錄》、《書傳會選》、《寰宇通志》、《禮制集要》諸書，皆總其事，賜賚甚厚。帝嘗曰：「朕觀奎壁間嘗有黑氣，今消矣，文運其興乎。卿等宜有所述作，以稱朕意。」帝製詩，時令屬和。嘗賜以朝鮮玳瑁筆。朝參，命列侍衛前；燕享，賜坐殿中。與汪睿、朱善稱「三老。」既而三吾年日益老，才力日益減，往往忤意，禮遇亦漸輕。二十三年，授晉世子經，吏部侍郎侯庸劾其怠職。降國子博士，尋還職。

三吾為人慷慨，不設城府，自號「坦坦翁」。至臨大節，屹乎不可奪。懿文太子薨，帝御東閣門，召對群臣，慟哭。三吾進曰：「皇孫世嫡承統，禮也。」太孫之立由此。戶部尚書趙勉者，三吾婿也，坐贓死。三吾引退。許之。未幾，復為學士。三十年偕紀善白信蹈等主考會試。榜發，泰和宋琮第一，北士無預者。於是諸生言三吾等南人，私其鄉。帝怒，命侍講張信等覆閱，不稱旨。或言信等故以陋卷呈，三吾等實屬之。帝益怒，信蹈等論死，三吾以老戍邊，琮亦遣戍。帝親賜策問，更擢六十一人，皆北士。時謂之「南北榜」，又曰「春夏榜」云。建文初，三吾召還，久之，卒。
