閻若璩，字百詩，太原人。世業鹽筴，僑寓淮安。父修齡，以詩名家。若璩幼多病，讀書闇記不出聲，年十五，以商籍補山陽縣學生員。研究經史，深造自得。嘗集陶弘景、皇甫謐語題其柱云：「一物不知，以為深恥；遭人而問，少有暇日。」其立志如此。海內名流過淮，必主其家。年二十，讀尚書至古文二十五篇，即疑其譌。沉潛三十餘年，乃盡得其癥結所在，作古文尚書疏證八卷。引經據古，一一陳其矛盾之故，古文之偽大明。所列一百二十八條，毛奇齡尚書古文冤詞百計相軋，終不能以強辭奪正理，則有據之言先立於不可敗也。

康熙元年，游京師，旋改歸太原故籍，補廩膳生。十八年，應博學鴻儒科試，報罷。昆山顧炎武以所撰日知錄相質，即為改定數條，炎武虛心從之。編修汪琬著五服考異，若璩糾其謬，尚書徐乾學嘆服。及乾學奉敕修一統志，開局洞庭山，若璩與其事。若璩於地理尤精審，山川形勢，州郡沿革，了如指掌，撰四書釋地五卷，及於人名物類訓詁典制，事必求其根柢，言必求其依據，旁參互證，多所貫通。又據孟子七篇，參以史記諸書，作孟子生卒年月考一卷。又著潛丘劄記六卷，毛朱詩說一卷，手校困學紀聞二十卷，因浚儀之舊而駮正箋說推廣之。又有日知錄補正，喪服異注，宋劉攽、李燾、馬端臨、王應麟四家逸事，博湖掌錄諸書。

世宗在潛邸聞其名，延人邸中，索觀所著書，每進一篇必稱善。疾革，請移就城外，以大床為輿，上施青紗帳，二十人舁之出，安穩如床簀。康熙四十三年，卒，年六十九。世宗遣使經紀其喪，親制詩四章，復為文祭之。有云：「讀書等身，一字無假，孔思周情，旨深言大。」僉謂非若璩不能當也。
