萬斯同，字季野，鄞縣人。父泰，生八子，斯同其季也。兄斯大，儒林有傳。性彊記，八歲，客坐中能背誦揚子法言。後從黃宗羲游，得聞蕺山劉氏學說，以慎獨為宗。以讀書勵名節與同志相劘切，月有會講。博通諸史，尤熟明代掌故。康熙十七年，薦鴻博，辭不就。

初，順治二年詔修明史，未幾罷。康熙四年，又詔修之，亦止。十八年，命徐元文為監修，取彭孫遹等五十人官翰林，與右庶子盧君琦等十六人同為纂修。斯同嘗病唐以後史設局分修之失，以謂專家之書，才雖不逮，猶未至如官修者之雜亂，故辭不膺選。至三十二年，再召王鴻緒於家，命偕陳廷敬、張玉書為總裁。陳任本紀，張任志，而鴻緒獨任列傳。乃延斯同於家，委以史事，而武進錢名世佐之。每覆審一傳，曰某書某事當參校，顧小史取其書第幾卷至，無或爽者。士大夫到門諮詢，了辯如響。

嘗書抵友人，自言：「少館某所，其家有列朝實錄，吾默識暗誦，未敢有一言一事之遺也。長游四方，輒就故家耆老求遺書，考問往事。旁及郡志、邑乘，私家撰述，靡不搜討，而要以實錄為指歸。蓋實錄者，直載其事與言，而無可增飾者也。因其世以考其事，覈其言而平心察之，則其人本末可八九得矣。然言之發或有所由，事之端或有所起，而其流或有所激，則非他書不能具也。凡實錄之難詳者，吾以他書證之。他書之誣且濫者，吾以所得於實錄者裁之。雖不敢具謂可信，而是非之枉於人者蓋鮮矣。昔人於宋史已病其繁蕪，而吾所述將倍焉。非不知簡之為貴也，吾恐後之人務博而不知所裁，故先為之極，使知吾所取者有所捐，而所不取，必非其事與言之真，而不可溢也。」又以：「馬、班史皆有表，而後漢、三國以下無之。劉知幾謂得之不為益，失之不為損。不知史之有表，所以通紀、傳之窮者。有其人已入紀、傳而表之者，有未入紀、傳而牽連以表之者。表立而後紀、傳之文可省，故表不可廢。讀史而不讀表，非深於史者也。」嘗作明開國訖唐、桂功臣將相年表，以備採擇。其後明史至乾隆初大學士張廷玉等奉詔刊定，即取鴻緒史槁為本而增損之。鴻緒槁，大半出斯同手也。

平生淡於榮利，脩脯所入，輒以以周宗黨。故人馮京第死義，其子沒入不得歸，為醵錢贖之。尤喜獎掖後進。自王公以至下士，無不呼曰萬先生。李光地品藻人倫，以謂顧寧人、閻百詩及萬季野，此數子者，真足備石渠顧問之選。而斯同與人往還，其自署則曰「布衣萬某」，未嘗有他稱也。卒，年六十。著歷代史表，創為宦者侯表，大事年表二例。又著儒林宗派。
