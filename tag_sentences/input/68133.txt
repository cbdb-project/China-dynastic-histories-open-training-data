費宏，字子充，鉛山人。甫冠，舉成化二十三年進士第一，授修撰。弘治中，遷左贊善，直講東宮，進左諭德。武宗立，擢太常少卿，兼侍講讀。預修《孝宗實錄》。充日講官。正德二年拜禮部右侍郎，尋轉左。五年進尚書。帝耽於逸樂，早朝日講俱廢。宏請勤政、務學、納諫，報聞。魯府鄒平王子當潩當襲父爵，為弟當涼所奪且數年矣。宏因當潩奏辨，據法正之。當涼怒，誣宏受賂，宏不為動。明年冬十二月，命宏兼文淵閣大學士參預機務。尋加太子太保、武英殿大學士，進戶部尚書。

倖臣錢寧陰黨宸濠，欲交歡宏，饋彩幣及他珍玩。拒卻之。寧慚且恚。宸濠謀復護衛、屯田，輦白金巨萬，遍賂朝貴，寧及兵部尚書陸完主之。宏從弟編修寀，其妻與濠妻，兄弟也，知之以告宏。宏入朝，完迎問曰：「寧王求護衛，可復乎？」宏曰：「不知當日革之者何故？」完曰：「今恐不能不予。」宏峻卻之。及中官持奏至閣，宏極言不當予，詔卒予之。於是宸濠與寧合，而恚宏。寧數偵宏事無所得。以御史餘珊嘗劾寀不當留翰林，即指為宏罪。中旨責陳狀，宏乞休。命并寀致仕。寧遣騎伺宏後，抵臨清，焚其舟，資裝盡毀。宏歸，杜門謝客。宸濠復求與通，宏謝絕之，益怒。會宏族人與邑奸人李鎮等訟，宸濠陰令鎮賊宏。鎮等遂據險作亂，率眾攻費氏。索宏不得，執所與訟者支解之，發宏先人塚，毀其家，劫掠遠近，眾至三千人。宏馳使愬於朝。下巡撫孫燧按狀，始遣兵剿滅。宸濠敗，言者爭請召宏。世宗即位，遣行人即家起宏，加少保，入輔政。

宏持重識大體，明習國家故事。與楊廷和、蔣冕、毛紀同心協贊，數勸帝革武宗弊政。「大禮」之議，諸臣力與帝爭，帝不能堪。宏頗揣知帝旨，第署名公疏，未嘗特諫，以是帝心善之。及廷和等去位，宏為首輔。加少師兼太子太師、吏部尚書、謹身殿大學士，委任甚至。

戶部議督正德時逋賦，宏偕石珤、賈詠請斷自十年以後。從之。帝以四方災異，敕群臣修省。宏等因言：「陛下用度無節，工役不休。畿內土地半成莊田，內庫收納要求踰倍。太倉無三年之積而冗食日增，京營無十萬之兵而赴工不已。直臣得罪未見原，言官舉職乃被詰。律所當行者數經讞不誅，罪無可辨者遽傳旨獲免。乾和召怨，自非一端。」帝引咎褒答，然不能用也。大同兵變，張璁請討之。宏曰：「討而勝，玉石俱焚；不勝，彼將據城守，損威重多矣。莫若觀變而徐圖之。」事果旋定。

宏為人和易，好推轂後進。其於「大禮」不能強諫，亦未嘗附離。而是時席書、張璁、桂萼用事。書弟檢討春，故由他曹改用。及《武宗實錄》成，宏議出為僉事，書由是憾宏。璁、萼由郎署入翰林，驟至詹事，舉朝惡其人。宏每示裁抑，璁、萼亦大怨。帝嘗御平臺，特賜御製七言一章，命輯倡和詩集，署其銜曰「內閣掌參機務輔導首臣」。其見尊禮，前此未有也。

璁、萼滋害宏寵。萼言：「詩文小技，不足勞聖心，且使宏得馮寵靈，凌壓朝士。」帝置不省。萼遂與璁毀宏於帝，言宏納郎中陳九川所盜天方貢玉，受尚書鄧璋賕謀起用，并及其居鄉事。宏上書乞休，略曰：「萼、璁挾私怨臣屢矣。不與經筵講官則怨，不與修獻皇帝實錄則怨，不為兩京鄉試考官則怨，不為教習則又怨。萼、璁疑內閣事屬臣操縱，抑知臣下采物望，上稟聖裁，非可專擅。萼、璁日攘袂搤掔，覬覦臣位。臣安能與小人相齮齕？祈賜骸骨。」不允。及璁居兵部，宏欲用新寧伯譚綸掌奮武營，璁遂劾宏劫制府部。無何，又因宏子懋良坐罪下吏，攻之益力，復錄前後劾疏上之。不得請，則力求罷，詆宏尤切，章數上。宏亦連疏乞休，帝輒下優詔慰留，然終不以譴璁、萼。於是奸人王邦奇承璁、萼指，上書污故大學士廷和等，并誣宏。宏竟致仕去。時六年二月也。十月，璁遂以尚書、大學士入直內閣。間一歲萼亦入矣。

十四年，萼既前死，璁亦去位，帝始追念宏。四月，再遣行人即家起官如故。七月至京師。使中使勞以上尊御饌，面諭曰：「與卿別久，卿康健無恙，宜悉心輔導稱朕意。」宏頓首謝。自是眷遇益厚。偕李時召入無逸殿，與周覽殿廬，從容笑語，移時始出。賜銀章曰「舊輔元臣」。數有咨問，宏亦竭誠無隱。承璁、萼操切之後，易以寬和，朝士皆慕樂之。未幾卒，年六十有八。帝嗟悼，賻恤加等，贈太保，謚文憲。

宏三入內閣，佐兩朝殆十年。中遭讒構，訖以功名終。其自少保入也，弟寀為贊善，從子懋中由進士及第為編修，宏長子懋賢方改庶吉士，父子兄弟並列禁近。寀官至少保、禮部尚書，謚文通。懋中終湖廣提學副使。懋賢歷兵部郎中。

宏世父瑄，成化十一年進士。弘治時為兵部員外郎。貴州巡撫謝昶、總兵官吳經等奏爛土苗反，僭稱王，乞發大軍征討。以兵部尚書馬文升請，令瑄與御史鄧庠往按。白苗無反狀，撫定之。劾昶、經及鎮守中官張成罪。遷貴州參議以終。
