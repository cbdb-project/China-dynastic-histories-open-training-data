崔述，字武承，大名人。乾隆二十七年舉人，選福建羅源縣知縣。武弁多藉海盜邀功，誣商船為盜，述平反之。未幾，投效歸。著書三十餘種，而考信錄一書，尤生平心力所專注。凡考古提要二卷，上古考信錄二卷，唐虞考信錄四卷，夏商考信錄四卷，豐鎬考信錄八卷，豐鎬別錄三卷，洙泗考信錄四卷，洙泗餘錄三卷，孟子事實錄二卷，考古續說二卷，附錄二卷。又有王政三大典考三卷，讀風偶識四卷，尚書辨偽二卷，論語餘說一卷，讀經餘論二卷，名考古異錄。

其著書大旨，謂不以傳注雜於經，不以諸子百家雜於傳注。以經為主，傳注之合於經者著之，不合者辨之，異說不經之言，則闢其謬而削之。如謂易傳僅溯至伏羲，春秋傳僅溯至黃帝，不應後人所知反多於古人。凡緯書所言十紀，史所云天皇、地皇、人皇，皆妄也。謂戰國楊、墨橫議，常非堯、舜，薄湯、武，以快其私。毀堯則託諸許由，毀禹則託諸子高，毀孔子則託諸老聃，毀武王則託諸伯夷。太史公尊黃、老，故好採異端雜說，學者但當信論、孟，不當信史記。謂夏、商、周未有號為某公者，公亶父相連成文，猶所謂公劉也。「古公亶父」，猶言「昔公亶父」也。謂匡為宋邑，似畏匡、過宋本一事，「匡人其如予何」、「桓魋其如予何」，似一時一事之言，記者小異耳。其說皆為有見。

述之為學，考據詳明如漢儒，而未嘗墨守舊說而不求其心之安；辨析精微如宋儒，而未嘗空談虛理而不核乎事之實。然勇於自信，任意軒輊者亦多。他著有易卦圖說一卷，五服異同匯考三卷，大名水道考一卷，聞見雜記四卷，知味錄二卷，知非集三卷，無聞集五卷，小草集五卷。嘉慶二十一年，卒。年七十七。
