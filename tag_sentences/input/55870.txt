高宗法天隆運至誠先覺體元立極敷文奮武欽明孝慈神聖純皇帝，諱弘歷，世宗第四子，母孝聖憲皇后，康熙五十年八月十三日生於雍親王府邸。隆準頎身，聖祖見而鍾愛，令讀書宮中，受學於庶吉士福敏，過目成誦。復學射於貝勒允禧，學火器於莊親王允祿。木蘭從獮，命侍衛引射熊。甫上馬，熊突起。上控轡自若。聖祖御槍殪熊。入武帳，顧語溫惠皇太妃曰：「是命貴重，福將過予。」

雍正元年八月，世宗御乾清宮，密書上名，緘藏世祖所書正大光明扁額上。五年，娶孝賢皇後富察氏。十一年，封和碩寶親王。時準噶爾役未竟，又有黔苗兵事，命上綜理軍機，諮決大計。

十三年八月丁亥，世宗不豫。時駐蹕圓明園，上與和親王弘晝朝夕謹侍。戊子，世宗疾大漸，召莊親王允祿，果親王允禮，大學士鄂爾泰、張廷玉，領侍衛內大臣豐盛額、訥親，內大臣戶部侍郎海望入受顧命。己丑，崩。王大臣請奉大行皇帝還宮。莊親王允祿等啟雍正元年立皇太子密封，宣詔即皇帝位。尋諭奉大行皇帝遺命，莊親王允祿、果親王允禮、鄂爾泰、張廷玉輔政，並令鄂爾泰復任，以鄂爾泰因病請假也。以遺命尊奉妃母為皇太后，復奉懿旨以上元妃為皇后。召大學士朱軾回京。命大學士嵇曾筠總理浙江海塘工，趙弘恩署江南河道總督。大行皇帝大殮，命以乾清宮南廡為倚廬。庚寅，命總理事務王大臣議行三年喪。命履郡王允祹暫管禮部事務。召張照回京，以張廣泗總理苗疆事務，大學士邁柱署湖廣總督。諭大將軍查郎阿駐肅州，與劉於義同掌軍務，北路大將軍平郡王福彭堅守。飭揚威將軍哈元生等剿撫苗疆。癸巳，頒大行皇帝遺詔。

九月丁酉朔，日食。高起、憲德俱罷，仍帶尚書銜。以鄂爾泰總理兵部事，果親王允禮總理刑部事，莊親王允祿總理工部事，甘汝來為漢兵部尚書，傅鼐署滿兵部尚書。己亥，上即位於太和殿，以明年為乾隆元年。庚子，定三年喪制，卻群臣以日易月之請。命大學士朱軾協同總理事務王大臣辦事。辛酉，召史貽直來京。壬寅，止進獻方物。禁內廷行走僧人招搖。頒乾隆元年時憲書。鑄乾隆通寶。遣官頒詔朝鮮。丙辰，賑甘肅蘭州、平涼等處旱災。丙午，命慶復往北路軍營，代回福彭。手敕額駙策凌勿離軍營。丁未，大行皇帝梓宮安奉雍和宮。戊申，上詣雍和宮行禮。自是日至乙卯以為常。己酉，賞莊親王允祿、果親王允禮雙俸，鄂爾泰、張廷玉世襲一等輕車都尉，朱軾世襲騎都尉。庚戌，召楊名時來京。辛亥，命海望署戶部尚書，傅鼐署刑部尚書。乙卯，上詣雍和宮行大祭禮。奉皇太后居永仁宮。是日，上移居養心殿。命廷臣輪班條奏，各舉所知。戊午，賞李紱侍郎銜，命管戶部三庫事。己未，上詣雍和宮梓宮前行月祭禮。自是迄奉移，每月如之。再免民欠丁賦，並諭官吏侵蝕者亦免之。逮傅爾丹下獄。庚申，開鄉會試恩科。免貴州被擾州縣之額賦，未擾者停征。辛酉，上詣田村孝敬皇后梓宮前致祭。以本年鄉試弊多，逮治考官顧祖鎮、戴瀚。大學士馬齊乞休，允之。癸亥，召署河東鹽政孫家淦來京，以侍郎用。

冬十月丙寅朔，饗太廟，遣裕親王廣保代行。命副將軍常德赴北路軍營。丁卯，申禁各省貢獻。以張廣泗為征苗經略，揚威將軍哈元生、副將軍董芳以下俱聽節制。庚午，命履郡王允祹管禮部，召原任尚書塗天相來京。辛未，以任蘭枝為禮部尚書。壬申，免江南等省漕糧蘆課及學租雜稅。命治曾靜、張熙罪。加左都御史福敏太子太保。以王大臣辦事遲延疏縱，申諭嚴明振作，毋與用寬之意相左。調徐本為刑部尚書，塗天相為工部尚書。丙子，以劉勷為直隸河道總督。丁丑，起彭維新為左都御史。命徐本軍機處行走。癸未，停諸王兼管部院事。甲申，授海望戶部尚書。己丑，命來保署工部尚書，兼管內務府。癸巳，傅爾丹、岳鍾琪、石云倬、馬蘭泰論斬。甲午，改訥親、海望、徐本為協辦總理事務，納延泰行走，如班第等例。豐盛額、莽鵠立罷。庚子，張照下獄鞫治。壬寅，湖北忠★等十五土司改土歸流，分置一府五縣，於恩施縣建府治，名曰施南府，分設縣治，名曰宣恩、來鳳、咸豐、利川。乙巳，申諭薦舉博學鴻詞。丁未，上大行皇帝尊謚曰敬天昌運建中表正文武英明寬仁信毅大孝至誠憲皇帝，廟號世宗，次日頒詔覃恩有差。免四川巴縣等旱災額賦。戊申，召邁柱來京，以史貽直署湖廣總督。庚戌，以孫嘉淦為左都御史。癸丑，命慶復為定邊大將軍，赴北路軍營。命孫嘉淦仍兼管吏部。諭赦降苗罪。免貴州三年內耗羨。丙辰，上詣田村上孝敬憲皇后尊謚曰孝敬恭和懿順昭惠佑天翊聖憲皇后，次日頒詔覃恩有差。改河東總督仍為河南巡撫，以傅德為之。丁巳，授鍾保湖南巡撫，俞兆嶽江西巡撫。命岱林布為右衛將軍。己未，以平郡王福彭協辦總理事務。董芳、元展成、德希壽褫職逮問，奪哈元生揚威將軍，命經略張廣泗兼貴州巡撫。癸亥，賞阿其那、塞思黑子孫紅帶，收入玉牒。甲子，以王大臣會刑部夾訊李禧、耿韜，命審訊大臣宜存大體。

十二月丙寅朔，以博第為吉林將軍，吳禮布為黑龍江將軍。復設川陜總督，裁四川總督。戊辰，賑安徽泗州、湖北潛江水災。癸酉，免浙江、山東、福建、廣東鹽場欠課。戊寅，上皇太后徽號曰崇慶皇太后，次日頒詔覃恩有差。己卯，以準噶爾遣使請和，命喀爾喀扎薩克等詳議定界事宜。庚辰，調傅鼐為刑部尚書，仍兼管兵部。甲申，磔曾靜、張熙於巿。都統李禧以贓，尚書高起以欺罔，俱論斬。丙戌，命嵇曾筠兼管浙江巡撫。以高斌為江南河道總督。設歸化城將軍及副都統。辛卯，晉封訥親一等公，世襲。

乾隆元年春正月丙申朔，上詣堂子行禮。至觀德殿更素服，詣雍和門行禮畢，率諸王大臣詣慈寧宮行禮。御太和殿受朝，不作樂，不宣表。戊戌，命北路參贊大臣薩木哈回京。辛丑，祈穀於上帝，親詣行禮。自是每年如之。癸卯，建京師先蠶壇。準噶爾臺吉噶爾丹策零遣使貢方物。丁未，準噶爾貢使吹納木喀入覲。召大將軍慶復回京。命伊勒慎、阿成阿、哈岱為參贊大臣，協同額駙策凌辦事，駐鄂爾坤。命都統王常、侍郎柏修往鄂爾坤勘屯田。丙辰，以顧琮署江蘇巡撫。己未，署湖南永州鎮總兵崔起潛妄劾鄂爾泰、張廣泗，褫職逮治。南掌入貢。庚辰，上啟蹕謁陵。癸亥，上謁昭西陵、孝陵、孝東陵、景陵。賑臺灣諸羅縣地震災民。賑甘肅固原、四川忠州等州縣旱災。

二月丙寅，上還京師。戊辰，祭大社、大稷，上親詣行禮。自是每年如之。以補熙署漕運總督。甲戌，遣準噶爾來使歸，詔以遵皇考諭旨，酌定疆界，齎示噶爾丹策零。乙卯，賜準噶爾臺吉噶爾丹策零敕書，斥所請以哲爾格西喇呼魯蘇為界，及專令喀爾喀內徙。庚辰，命邁柱兼管工部。申飭陳奏謬妄之謝濟世、李徽、陳世倌等。加楊名時禮部尚書銜，管國子監祭酒事。辛酉，朝鮮國王李昑遣使進香，賞賚如例。甲申，命改嵇曾筠為浙江總督，兼管兩浙鹽政。郝玉麟以閩浙總督專管福建事。戊子，定世宗山陵名曰泰陵。己丑，達賴喇嘛及貝勒頗羅鼐遣使貢方物。辛卯，以程元章為漕運總督。癸巳，尹繼善奏克空稗、臺雄等寨。張廣泗奏克大小丹江等處。

三月庚子，釋汪景琪、查嗣庭親族回籍。乙巳，加上太祖尊謚曰太祖承天廣運聖德神功肇紀立極仁孝睿武端毅欽安弘文定業高皇帝，孝慈皇后尊謚曰孝慈昭憲敬順仁徽懿德慶顯承天輔聖高皇后；太宗尊謚曰太宗應天興國弘德彰武寬溫仁聖睿孝敬敏昭定隆道顯功文皇帝，孝端皇后尊謚曰孝端正敬仁懿哲順慈僖莊敏輔天協聖文皇后，孝莊皇后尊謚曰孝莊仁宣誠憲恭懿至德純徽翊天啟聖文皇后；世祖尊謚曰世祖體天隆運定統建極英睿欽文顯武大德弘功至仁純孝章皇帝，孝惠皇后尊謚曰孝惠仁憲端懿慈淑恭安純德順天翼聖章皇后，孝康皇后尊謚曰孝康慈和莊懿恭惠溫穆端靖崇天育聖章皇后；聖祖尊謚曰聖祖合天弘運文武睿哲恭儉寬裕孝敬誠信中和功德大成仁皇帝，孝誠皇后尊謚曰孝誠恭肅正惠安和淑懿儷天襄聖仁皇后，孝昭皇后尊謚曰孝昭靜淑明惠正和安裕欽天順聖仁皇后，孝恭皇后尊謚曰孝恭宣惠溫肅定裕慈純贊天承聖仁皇后。丁未，免四川涼山等處番民額賦。己酉，免肅州威魯堡回民舊欠。庚戌，以固原提督樊廷為駐哈密總督。乙卯，免廣東歸善等四縣加增漁稅及通省逋賦。

夏四月丙寅，免江南阜寧等州縣緩征漕糧。壬申，命王常、海瀾為參贊大臣，協同額駙策凌辦事。以高其倬為湖北巡撫，暫署湖南巡撫。戊寅，以王士俊為四川巡撫。辛巳，貴州提督哈元生褫職逮問。裁直隸副總河，以總督兼管河務。戊子，賜金德瑛等三百三十四名進士及第出身有差。壬辰，布魯克巴部諾顏林沁齊壘喇布濟至西藏請上安，並貢方物。

五月丁未，賑河南永城縣水災。壬子，命江南副總河移駐徐州。甲寅，免四川南溪等州縣被風雹額賦。乙卯，朝鮮國王李昑表賀登極及尊崇皇太后，並進方物。乙巳，暹羅國王參立拍照廣拍馬噓六坤司尤提雅菩挨表謝賜扁，並貢方物。庚辰，免甘肅伏羌等州縣地震傷亡缺額丁銀。

六月戊辰，賑江蘇蕭縣等州縣水災。己巳，以慶復署吏部尚書，仍兼署戶部事。癸酉，授張廣泗貴州總督，兼管巡撫事。以尹繼善為雲南總督。

秋七月癸巳朔，以貴州流民多就食沅州，免沅州額賦。甲午，召總理事務王大臣九卿等，宣諭密書建儲諭旨，收藏於乾清宮正大光明扁額上。己亥，免貴州通省本年額賦。辛丑，除古州等處苗賦。甲辰，免崔起潛罪。丙午，賑江西安福水災。辛亥，追謚明建文皇帝為恭閔惠皇帝。賑江南蕭、碭等州縣衛水災。丁巳，賑甘肅隴西等州縣水雹災。戊午，調鍾保為湖北巡撫，高其倬為湖南巡撫。賑湖北漢川等五州縣衛水災。癸酉，逮問王士俊，尋論斬。賑廣東南海、潮陽等縣水災。

八月戊辰，祭大稷、大社，上親詣行禮。自是每歲如之。準噶爾部人孟克來降。庚午，尚書傅鼐有罪免。乙卯，賑河南南陽等五縣水災。乙酉，賑喀喇沁饑。丁亥，兵部尚書通智免，以奉天將軍那蘇圖代之。調博第為奉天將軍。以吉爾黨阿為寧古塔將軍。賑陜西神木、府穀雹災。辛卯，賑浙江蘭溪等六縣、江南溧水等二十四州縣、湖北潛江等九州縣衛水災。

九月丙申，免張照、哈元生、董芳、元展成、德希壽貽誤苗疆罪。丁酉，禮部尚書楊名時卒。戊戌，以慶復為刑部尚書，兼管吏部。命傅鼐暫署兵部尚書。庚子，停本年秋決。癸卯，賑浙江安吉等四縣水災。丙午，上臨大學士朱軾第視疾。免江西安福水災額賦。庚戌，大學士朱軾卒，上親臨賜奠。壬子，賑安徽宿州等二十州縣衛水災。致仕大學士陳元龍卒。乙卯，賑江蘇蕭縣等三州縣水災。己未，御試博學鴻詞一百七十六人於保和殿，授劉綸等官。賑江蘇無錫等十三州衛水災。準噶爾臺吉車林等來降。

冬十月壬戌，以邵基為江蘇巡撫。乙丑，除浙江仁和等州縣水災額賦。庚午，調岳濬為江西巡撫，以法敏為山東巡撫。辛未，上奉皇太後送世宗梓宮至泰陵。庚辰，上奉皇太后還京師。

十一月甲午，上始御乾清門聽政。加嵇曾筠太子太傅。命徐本為東閣大學士，仍兼管刑部。以孫家淦為刑部尚書，楊汝穀為左都御史。以額爾圖為黑龍江將軍。丙申，免雲南楚雄等四府州縣額賦。丁酉，賑安徽霍丘等三縣衛、湖北漢川等十三縣一水災。己酉，冬至，祀天於圜丘，上親詣行禮。自是每年如之。己未，賑陜西定邊雹災，江南長洲等十二州縣衛水災。

十二月辛酉，賑巴林郡王等四旗旱災。甲子，賑江蘇婁、溧水等十三州縣水災。乙丑，改江南壽春協為鎮，設總兵。己巳，免陜西府谷、神木本年雹災額賦。移南河副總河駐徐州。丁丑，免安徽泗州衛屯田、長蘆、廣云灶地水災額賦。丁亥，岱林布改江寧將軍。以王常為建威將軍，雅爾圖為參贊大臣。免兩淮莞瀆等三場水災額賦。

是歲，朝鮮、南掌、暹羅、安南來貢。

二年春正月庚寅朔，免朝賀。庚子，召趙弘恩來京。以慶復為兩江總督。調那蘇圖為刑部尚書。以訥親為兵部尚書。乙巳，以楊超曾為廣西巡撫。丙午，釋王士俊。戊子，李衛劾治誠親王府護衛囑託。上嘉之，賞四團龍褂。

二月丙寅，安南國王黎維祜卒，嗣子黎維禕遣使告哀，並貢方物。癸酉，賑江蘇高郵水災。戊寅，遣翰林院侍讀嵩壽、修撰陳倓冊封黎維禕為安南國王。庚辰，孝敬憲皇后發引，上奉皇太後送至泰陵。

三月庚寅，葬世宗於泰陵，孝敬憲皇后祔。壬辰，上還京師。癸巳，世宗憲皇帝、孝敬憲皇后升祔太廟，頒詔覃恩有差。辛丑，命保德等頒升祔詔於朝鮮。甲辰，塗天相罷。以趙弘恩為工部尚書。以顧琮協辦吏部尚書。戊申，命翰林、科道輪進經史奏議。庚戌，移右衛將軍駐歸化新城，增副都統二。辛亥，調碩色為四川巡撫。壬子，調楊永斌為湖北巡撫。

四月甲子，以旱命刑部清理庶獄。乙卯，訓飭建言諸臣。己巳，疏濬清口並江南運河。賑江蘇江寧、常州二府旱災。甲戌，祀天於圜丘，奉世宗配饗，次日頒詔覃恩有差。是日，雨。釋傅爾丹、陳泰、岳鍾琪。丙子，免順天直隸額賦。己卯，召尹繼善來京。以張允隨署云南總督。甲申，免湖北漢川等五州縣衛水災額賦。南掌入貢。丁亥，免江蘇蕭、碭二縣水災額賦。

五月壬辰，賜於敏中等三百二十四人進士及第出身有差。癸巳，免湖北荊州、安陸二府水災額賦。乙未，賑河南南陽等十二州縣水災。戊戌，御試翰林、詹事等官，擢陳大受等三員為一等，餘各升黜有差。準本年新進士條奏地方利弊。戊申，免山東正項錢糧一百萬兩。辛亥，祭地於方澤，奉世宗配饗。除廣東開建、恩平二縣米稅。乙卯，除湖南永州等處額外稅。免安徽宿州水災額賦。免浙江仁和等四州縣水災額賦。賑陜西商南、膚施等縣雹災。甲戌，以御門聽政，澍雨優渥，賜執事諸臣紗疋有差。辛酉，命直隸試行區田法。戊戌，賑安徽石埭等六州縣水災。

秋七月戊子，以永定河決，遣侍衛策楞等分赴盧溝橋、良鄉撫恤災民。癸卯，命侍衛松福等往文安、霸州等處撫恤災民。乙未，命顧琮勘永定河沖決各工。丙申，賑山東德平、陽穀等州縣旱雹各災。壬寅，賑順直宛平、清苑等八十一州縣衛旱災。御試續到博學鴻詞於體仁閣，授萬松齡等官。丙辰，命各省蠲免額賦，已輸者抵作次年正賦，著為令。賑安徽黟縣等十四州縣水災。

八月丁巳朔，賑陜西安塞等三縣雹災。湖南城步縣瑤匪平。賑撫甘肅平番等四縣旱災。命巡漕御史四員分駐淮安、濟寧、天津、通州。甲戌，命鄂爾泰詳勘直隸河道水利。丙子，以顧琮署直隸河道總督。丁丑，免江蘇碭山水災未完額賦十分之七。壬午，復設貴州威寧鎮總兵官。築浙江魚鱗大石海塘。免山東歷城等二十八州縣衛本年旱災額賦。甲申，賑甘肅會寧旱災，福建霞浦等州縣水災。

九月辛卯，調北路參贊大臣哈岱回京，以瑪尼代之。乙未，準噶爾回民米爾哈書爾來降。乙未，以楊永斌為江蘇巡撫。己亥，賑福建閩縣等沿海風災。甲辰，訓飭科道毋挾私言事。召史貽直入都。以德沛為湖廣總督，元展成為甘肅巡撫。賑山西興縣等十二州縣旱災。辛亥，賑甘肅寧夏縣水災。癸丑，免雲南寧州上年夏稅。乙卯，以那蘇圖署兵部尚書。

閏九月癸亥，免河南西華等四縣本年水災額賦。丁卯，以尹繼善為刑部尚書，兼辦兵部事。調慶復為雲南總督。以那蘇圖為兩江總督。甲戌，賑長蘆、蘆臺等場水災灶戶。除江西袁州、饒州二府雜稅。丙子，馬蘭峪陵工竣。辛巳，賑福建霞浦等二縣風災。壬午，賑奉天小清河驛水災。以雲南布政使陳宏謀瀆奏本省墾務，下部嚴議。賑江蘇上元等二十五州縣水災，並加賑有差。賑貴州安順等府廳縣雹災。

冬十月乙酉朔，賑山西永濟等三縣霜災。丁亥，修盛京三陵。戊子，上詣東陵。辛卯，上謁昭西陵、孝陵、孝東陵。乙未，上還京師。丙申，安西鎮總兵張嘉翰坐剝削軍需論斬。以崔紀為陜西巡撫，尹會一為河南巡撫，張楷為湖北巡撫。己亥，大學士尹泰乞休，溫諭留之。癸卯，賑山東齊河等二十八州衛水災。免江南淳縣本年蟲災額賦，桃源等三縣未完銀米。丁未，賑黑龍江水災。戊申，修奉先殿。辛亥，免甘肅平番旱災額賦。

十一月乙卯，賑安徽壽州、霍丘旱災。免陜西靖邊等八州縣本年水災額賦。丁巳，朝鮮國王李昑請封世子李愃，禮部言年未及歲，上特允之。癸亥，賑貴州郎岱等三廳縣雹災。乙丑，除山西河津被水額賦。丙寅，賑安徽太平等十一州縣衛水災。辛未，上詣泰陵，改總管為副都統。免江南銅山、碭山二縣逋賦。壬寅，祭告泰陵，上釋服。乙亥，賑甘肅環縣、蘭州，廣東三水等十縣旱災。上還京師。戊寅，皇太后聖壽節，御慈寧宮，上率諸王大臣行慶賀禮。自是每年如之。己卯，免山西興縣等四州縣旱災丁銀。庚辰，命仍設軍機處，以大學士鄂爾泰、張廷玉，尚書訥親、海望，侍郎納延泰、班第為軍機大臣。

十二月甲申朔，漕運總督補熙免，以查克丹代之。以來保為工部尚書。免江南阜寧上年水災額賦。丁亥，上御太和殿，冊立嫡妃富察氏為皇后。戊子，奉皇太后御慈寧宮，上率諸王大臣行慶賀禮畢，上御太和殿，群臣慶賀，頒詔覃恩有差。辛卯，免江蘇溧水等十二州縣水災額賦。壬辰，賑陜西府穀等三縣雹災。甲午，以冊立皇后禮成，加上皇太后徽號曰崇慶慈宣皇太后。奉皇太后御慈寧宮，上率諸王大臣行慶賀禮，次日頒詔覃恩有差。己亥，免直隸本年旱災灶課。免甘肅寧夏水災額賦。壬寅，鄂爾泰封三等伯。賑福建閩縣等六縣、廣東海康等七縣風潮災。大學士邁柱乞病，許之。琉球貢方物。癸卯，張廷玉封三等伯。辛亥，賑涿州水災。

三年春正月甲寅朔，上初舉元正朝賀，率王以下文武大臣詣壽康宮慶賀皇太后，禮成，御太和殿受賀。自是每年元正如之。乙卯，以福敏為武英殿大學士，馬爾泰為左都御史。辛酉，祈穀於上帝，奉世宗配享。癸亥，命舉行經筵。甲子，上初幸圓明園，奉皇太后居申昜春園。戊辰，御正大光明殿，賜朝正外藩及內大臣、大學士宴。癸酉，以朱藻為直隸河道總督，顧琮協理河道事。丁丑，準噶爾噶爾丹策零遣使奉表至京，並進貂皮。遣侍郎阿克敦充正使，御前侍衛旺扎爾、乾清門臺吉額默根充副使，齎敕往準噶爾議定界。己卯，上自圓明園還宮。辛巳，以謁泰陵，命鄂爾泰在京總理事務。

二月丁亥，釋奠先師孔子。戊子，幸圓明園。癸巳，準噶爾使入覲，賞銀幣有差。戊戌，上謁泰陵。己亥，上祭泰陵。辛丑，上幸南苑行圍。壬寅，上還京師。丙午，舉行經筵。自是每季仲月舉行一次，歲以為常。丁未，免山東齊河等三十二州縣衛水災額賦。辛亥，上親耕耤田，加一推。自是每年如之。壬子，趙弘恩以納賄奪職，以高其倬為工部尚書，張渠為湖南巡撫。

三月癸丑朔，賑福建閩縣等八縣颶風災。甲寅，上詣太學釋奠，御彞倫堂，命講中庸、尚書。乙卯，調崔紀為湖北巡撫，張楷為西安巡撫。己未，免江蘇六合等十二州縣水災額賦，廣東三水等十州縣旱災額賦。辛酉，賑江蘇上元等二十五州縣衛水災，並免額賦。丁卯，上詣黑龍潭祈雨。辛未，免甘肅蘭州等處旱災額賦。壬申，以旱命刑部清理庶獄。癸酉，免安徽太平等十一州縣衛水災額賦。丁丑，免湖北沔陽州逋賦。

夏四月甲申，以旱申命求言。停督撫貢獻。理藩院尚書僧格休致，以納延泰代之。己丑，調孫嘉淦為吏部尚書，以趙國麟為刑部尚書，孫國璽為安徽巡撫。壬辰，命顧琮往直隸會同朱藻辦理河工。免長蘆蘆臺等場、衡水等州縣水災額賦。

五月癸丑，賑陜西蒲城等十州縣雹災。己未，賑山東章丘等州縣衛雹災。庚申，賑陜西雒南等八州縣雹災。壬戌，貴州定番州苗阿沙等作亂，張廣泗討平之。辛未，調額爾圖為奉天將軍，博第為黑龍江將軍。乙亥，免江南松江府額賦。辛巳，賑陜西靖邊等八州縣旱災。

六月庚寅，賑山東東平等四州縣雹災。丙午，左都御史楊汝穀乞休，允之。

秋七月壬子，起前左都御史彭維新為原官。丁巳，免福建詔安縣旱災額賦。癸亥，免浙江溫州等衛漕欠。乙丑，調史貽直為工部尚書，高其倬為戶部尚書。丁卯，命查郎阿入閣辦事。調鄂彌達為川陜總督。以馬爾泰為兩廣總督，查克丹為左都御史，託時為漕運總督。大學士尹泰乞休，允之。

八月丙戌，江蘇海州、山東郯城等州縣蝗。賑湖南石門縣、甘肅武威等三縣水災。己丑，海望丁憂，以訥親暫署戶部尚書。己亥，奉皇太后謁泰陵。癸卯，上詣泰陵行三周年祭禮。丙午，上奉皇太后駐蹕南苑，上行圍。戊申，賑安徽望江等四十八州衛旱災。

九月庚戌朔，上奉皇太后還宮。免陜西長安等十五州縣雹災額賦。賑山東招遠縣雹災。戊午，免福建漳浦上年旱災額賦。辛酉，命嵇曾筠入閣辦事，兼理永定河務。裁浙江總督，復設巡撫，以郝玉麟仍為閩浙總督，盧焯為浙江巡撫。甲子，朱藻解任，遣訥親、孫嘉淦往鞫之。以顧琮管總河印務。安南入貢。己巳，大學士尹泰卒。編修彭樹葵進十思箴，上嘉賚之。賑甘肅碾伯等處旱災。丁丑，免江蘇江寧等五十二州縣衛水災額賦，並賑之。戊寅，賑臺灣旱災。

冬十月庚辰朔，賑陜西安定等六州縣雹災。辛巳，免山東鄒平等八州縣本年雹災額賦。壬午，免直隸被水州縣逋賦。免江蘇、安徽被災各州縣逋賦。辛卯，皇次子永璉薨，輟朝五日，以御極後，親書永璉為皇太子密旨，一切典禮如皇太子儀。賑安徽懷寧等五十州縣衛旱災。壬辰，戶部尚書高其倬卒。丙申，調任蘭枝為戶部尚書，趙國麟為禮部尚書，史貽直為刑部尚書，以趙殿最為工部尚書。丁酉，謚皇太子永璉為端慧皇太子。直隸總督李衛以病免，命孫嘉淦署之。己亥，賑浙江吉安等州縣旱災。庚子，朝鮮國王李昑表賀上皇太后徽號並冊封皇后，又表謝恩封世子，附進方物。壬寅，上幸田村，奠端慧皇太子。癸卯，免江南、江西、河南漕欠。乙巳，授孫嘉淦直隸總督，以甘汝來為吏部尚書兼兵部，楊超曾為兵部尚書。丙午，授顧琮直隸河道總督。

十一月己酉朔，復廣東海南道為雷瓊道，改高雷道為高廉道。庚戌，以孫嘉淦劾貝勒允祜，上嘉之，予議敘。允祜下宗人府嚴議。壬子，賑江蘇華亭等六縣衛旱災。賑湖南石門縣旱災。癸丑，免奉天寧遠等四州縣蟲災額賦。賑浙江歸安、烏程，陜西綏德等四州縣雹災，湖北孝感等六州縣旱災。癸丑，免河南信陽等八州縣旱災額賦。賑湖北應山、四川忠州等三州縣旱災。乙丑，免江南淮安、徐州二府湖灘額租。免山東招遠縣雹災額賦。庚午，大學士嵇曾筠以病乞休，允之。壬申，甘肅寧夏地震，水湧新渠，寶豐縣治沈沒，發蘭州庫銀二十萬兩，命兵部侍郎班第往賑之。乙亥，吏部尚書性桂乞休，允之。丁丑，免直隸宣化各府州逋賦。

十二月乙卯朔，調訥親為吏部尚書。庚辰，賑四川射洪等六縣水災。賑兩淮鹽場本年旱災。丙戌，彭維新褫職，以魏廷珍為左都御史。丁亥，甘肅寧夏地震。甲午，賑甘肅平番蟲災。命大理寺卿汪★往江南總辦河工。琉球國王尚敬遣使表賀登極，入貢。戊戌，準噶爾臺吉噶爾丹策零遣哈柳等從侍郎阿克敦等至京師，進表。乙巳，準噶爾使哈柳等入覲，諭曰：「所奏游牧不越阿爾臺，朕甚嘉之。托爾和、布延圖卡倫內移，不可行。」

四年春正月己酉，上禦乾清宮西暖閣，召王、大臣、翰林、科道及督、撫、學政在京者九十九人賜宴，賦柏梁體詩。丁卯，免甘肅寧夏等五縣地震被災額賦。壬申，大學士嵇曾筠卒。趙國麟為大學士，調任蘭枝為禮部尚書，以陳德華為戶部尚書。

二月己卯，調張渠為江蘇巡撫，以馮光裕為湖南巡撫。丙戌，免直隸滄州等四州縣、興國等四場水災灶地額賦。免貴州郎岱等四廳州縣雹災額賦。乙未，免甘肅靖遠風災額賦。丙申，準噶爾部人孟克特穆爾等來降。免陜西咸寧、鎮安水災，甘肅柳溝衛蟲災額賦。戊戌，免湖南永順、永綏新闢苗疆鹽課。免浙江上虞等縣逋賦。庚子，準噶爾臺吉噶爾丹策零請以阿爾泰山為界，許之。免湖北鍾祥等五縣衛旱災額賦。

三月丁未朔，己酉，召雅爾圖來京，以阿蘭泰為北路參贊大臣。免安徽宿州等四州縣逋賦。吏部奏行取屆期，上命尚書、都御史、侍郎保舉如陸隴其、彭鵬者。免湖北應山上年旱災額賦。甲子，設熱河兵備道，駐承德州。命訥親協辦大學士。戊辰，以旱災特免直隸、江蘇、安徽三省額賦。壬申，以魏廷珍為工部尚書。賑直隸文安等六縣水災。

夏四月丁卯，免安徽壽州上年旱災額賦。戊寅，免江蘇丹陽等七縣旱災額賦。辛巳，賜莊有恭等三百二十八人進士及第出身有差。壬午，免長蘆上年旱災逋賦。丙戌，以旱申命求言。命刑部清理庶獄，減徒以下罪。甲午，免四川忠州等三州縣旱災額賦。乙未，以陳世倌為左都御史。癸卯，西藏巴勒布部庫庫木、顏布、葉楞三汗入貢。

五月甲子，朝鮮國王李昑謝賜本國列傳，進方物。戊辰，改築浙江海寧石塘。辛未，致仕大學士馬齊卒。癸酉，加鄂爾泰、張廷玉、福敏太保，徐本、訥親太子太保，甘汝來、海望、鄂善、尹繼昌、徐元夢、孫嘉淦、慶復太子少保。

六月庚辰，調碩色為山東巡撫，方顯為四川巡撫。甲辰，免甘肅赤金所上年被災額賦。山東濟南等七府蝗。曹縣河決，仍賑被水六州縣災民。甘肅秦安等六州縣雹災。

秋七月戊申，額駙策凌奏率兵駐鄂爾海西拉烏蘇，並分兵駐鄂爾坤河、齊齊爾里克、額爾德尼招、塔密爾、烏里雅蘇臺附近，防範準噶爾。庚戌，以甘肅秦安等十五州縣雹災，命無論已未成災，悉免本年額賦。辛酉，賑河南祥符等四十七州縣水災。壬戌，賑山東海豐等縣場灶戶。甲子，賑江蘇睢寧等十三州縣衛水雹各災，湖北房縣旱災。丙寅，吏部尚書甘汝來卒。以郝玉麟為吏部尚書，宗室德沛為閩浙總督，以班第為湖廣總督。己巳，賑安徽宿州雹災。庚申，安南馬郎叛人矣長等來降。賑山東利津等二縣雹災。壬申，賑直隸開州等州縣、江蘇海州等州縣水災。江蘇淮安、安徽鳳陽等府州蝗。

八月丙子，御史張湄劾諸大臣阻塞言路。上斥為漸染方苞惡習，召見滿、漢奏事大臣諭之。辛巳，賑河南商丘等州縣水災。壬午，敘張廣泗經理苗疆功，授三等輕車都尉，黃廷桂等加銜、加級有差。戊子，賑山東歷城等六十六州縣衛所水災，停征新舊額賦。庚寅，江蘇金壇縣貢生蔣振生進手鈔十三經，賜國子監學正銜。

九月乙巳朔，署廣西提督譚行義以安南鄭氏專柄，清化鎮邵郡公及黎鷟起兵與鄭氏內閧，奏聞。丙午，免江蘇海州、贛榆二州被水漕糧。戊申，賑河南祥符等三十七州縣水災有差。丁巳，上奉皇太后謁陵。庚申，上謁昭西陵、孝陵、孝東陵、景陵。賑山東臨邑等縣水災。癸亥，賑甘肅張掖東樂堡水災。賑河南鄧州等四州縣水災，山西榆次等三縣旱災。命停征江蘇、安徽漕糧。上奉皇太后還宮。庚午，上以疾命和親王弘晝代行孟冬時饗禮。免甘肅秦安等十五州縣糧草三分之一，及靈州、碾伯等州縣本年水雹各災額賦。

冬十月丁丑，準噶爾回人伊斯拉木定來降。庚辰，以江蘇海州等四州縣水災，免逋賦。甲申，端慧皇太子周年，上幸田村奠酒。乙酉，賑山東歷城等六十六州縣水災，給葺屋銀。丁亥，免陜西興平等十六州縣雹災額賦。己丑，莊親王允祿、理親王弘晰等緣事，宗人府議削爵圈禁。上曰：「莊親王寬免。理親王弘晰、貝勒弘昌、貝子弘普俱削爵。弘升永遠圈禁。弘★王爵，系奉皇考特旨，從寬留王號，停俸。」丙申，釋馬蘭泰。己亥，額魯特札薩克多羅郡王、和碩額駙阿寶之妻和碩格格進顧實汗所傳玉璽，諭還之。壬寅，召定邊左副將軍額駙策凌來京。封弘勩郡王，襲理親王爵。癸卯，上幸南苑行圍。

十一月丙午，上行大閱禮，連發五矢皆中的，賜在事王大臣銀幣有差。戊申，以郝玉麟署兩江總督。庚戌，召尹會一來京，以雅爾圖為河南巡撫。賑江蘇安東等十五州縣水災有差。壬申，免寧夏次年額賦。

十二月癸酉朔，免山東金鄉等六州衛水災額賦。丙子，免浙江安吉等州縣漕糧，河南羅山旱災額賦。戊寅，弘晰坐問安泰「準噶爾能否到京，上壽算如何」，擬立絞。諭免死，永遠圈禁，安泰論絞。免陜西榆林等十一州縣逋賦。癸未，免河南祥符等四十四州縣水災額賦。乙酉，晉封貝勒頗羅鼐為郡王。庚寅，免河南商丘等十州縣水災額賦。壬辰，哈柳等入覲。甲午，召車臣汗達瑪林等賜茶。

五年春正月丁未，賑安徽宿州等八州縣，廬江等十州縣衛旱災有差。丁卯，朝鮮入貢。辛未，命烏赫圖、巴靈阿護準噶爾人赴藏熬茶。湖南綏寧苗作亂，命馮光裕等剿之。

二月，琉球入貢。乙亥，命額駙策凌等定各部落接準噶爾游牧邊界。哈柳歸，召入賜茶，以和議成，嘉獎之。辛巳，以伊勒慎為綏遠城將軍。癸未，工部尚書魏廷珍罷。申諭九卿，毋蹈模棱覆轍。免山東章丘等六十州縣衛水災額賦。戊子，免湖北襄陽縣衛上年額賦。壬辰，免上年安徽宿州雹災、山東滕縣等五縣水災額賦。戊戌，以韓光基為工部尚書。辛丑，免湖北漢陽等四縣上年旱災額賦。

三月庚戌，以尹繼善為川陜總督，鄂善署刑部尚書。壬子，免直隸雄縣上年水災額賦。甲子，免山東霑化等縣場水災額賦。庚午，湖南慄林、鬼沖各寨苗匪平。

夏四月丙戌，賑兩淮板浦等場災。戊子，御史褚泰坐受賄論斬。免陜西葭州、懷遠旱災額賦。己丑，以那蘇圖為刑部尚書。甲午，以旱召九卿面諭，直陳政事闕失。改山東河道為運河道，兗沂曹道為分巡兗、沂、曹三府，管河工。戊戌，任蘭枝及太常寺卿陶正靖坐朋比，下部嚴議。

五月甲寅，上詣黑龍潭祈雨。丙辰，命刑部清理庶獄。甲子，以楊超曾署兩江總督。丁卯，諭馮光裕及湖廣提督杜愷剿捕城步、綏寧瑤匪。

六月癸酉，命阿里袞、朱必階查勘山東沂州等處水旱災。戊寅，命山東、江蘇、安徽捕除蝻子。召張廣泗來京。壬辰，賑甘肅秦州水災。戊戌，福州將軍隆升坐收餽遺，褫職鞫治。

閏六月甲辰，廣西義寧苗作亂，諭馬爾泰赴桂林調度兵事。辛亥，以喀爾吉善為山西巡撫。命杜愷統率湖南兵至軍前。乙卯，命張廣泗赴湖南會辦軍務。甲子，準噶爾臺吉噶爾丹策零遣使進表。

秋七月癸酉，調張渠為湖北巡撫。以徐士林為江蘇巡撫。調方顯為廣西巡撫，碩色為四川巡撫，朱定元為山東巡撫。乙亥，賜噶爾丹策零敕書，諭準噶爾使以阿爾泰山為界，山南游牧之人，仍居舊地。設甘肅安西提督，駐哈密。丁丑，以補熙為綏遠城將軍。辛巳，詔停今年秋決。甲申，張廣泗留辦湖南善後。賑安徽宣城衛饑。己丑，免安徽鳳陽等十九州縣衛水災、無為等四州縣旱災額賦。甲午，賑山西徐溝饑。丁酉，賑甘肅武威等三縣饑。戊戌，班第奏總兵劉策名等連克長坪各苗寨，獲首倡妖言黎阿蘭等。

八月己亥朔，廣西宜山縣蠻匪平。庚子，諭曰：「朕閱江省歲額錢糧雜辦款目，沿自前明，賦役全書亦未編定，官民交受其累，其悉予豁免。」庚戌，班第奏剿平鹽井口苗匪各寨。壬戌，上奉皇太后駐南苑。賑福建永定饑。免河南中牟等十四州縣水災額賦。戊辰，譚行義奏安南人立龍彪為王，僭元景興。癸酉，調楊超曾為吏部尚書，仍署兩江總督，史貽直為兵部尚書，韓光基為刑部尚書，陳世倌為工部尚書。辛巳，協辦大學士禮部尚書三泰乞休，慰留之。賑福建上杭饑。賑浙江餘杭等十六州縣廳衛所水災。丙戌，江蘇宿遷縣朱家閘河決，命築挑水霸。丁亥，築江蘇寶山縣吳家濱海塘石壩。賑陜西葭州等州縣饑。以王安國為左都御史。永定河復歸故道。

冬十月戊戌朔，以常安為漕運總督。壬寅，上謁泰陵。乙巳，上還京師。賑四川綿竹等三縣水災。甲寅，免甘肅平羅本年水災額賦，仍免寧夏、寧朔半賦。丙辰，僉都御史劉藻奏請停減圓明園營造，上嘉納之。賑福建臺灣、諸羅風災。丁卯，張廣泗奏獲苗匪慄賢宇等，及附瑤匪之戴名揚等，克平溪等寨。

十一月己巳，以那蘇圖署湖廣總督。庚午，調來保為刑部尚書，哈達哈為工部尚書。丙子，楊超曾劾江西巡撫岳濬，命高斌往會鞫之。己卯，召王★來京。命王安國以左都御史管廣東巡撫事。命阿里袞同高斌勘鞫岳濬。以劉吳龍為左都御史。乙酉，命廷臣各舉所知，如湯斌、陸隴其、陳瑸、彭鵬諸人。賑陜西葭州等六州縣饑。

十二月壬寅，張廣泗進剿湖南城步、綏寧，廣西義寧苗、瑤，悉平之。免安徽宣城、宣州二縣衛雹災額賦。免托克托城等處雹災額賦。壬子，免山東蒲臺逋賦。

六年春正月甲戌，裁安西總兵，設提督。丙子，免福建閩縣等五縣逋賦。甲申，命鄂爾泰、訥親會同孫嘉淦、顧琮勘視永定河工。命參贊大臣阿岱駐烏里雅蘇臺。以慶泰為北路軍營參贊大臣。戊子，免霸州、雄縣額賦。甲午，命班第仍在軍機處行走。

二月，御史叢洞請暫息行圍，上以飭兵懷遠之意訓之。丙午，以完顏偉為南河副總河。免湖北鍾祥等四縣雹水災額賦。甲寅，免陜西葭州等三州縣雹災額賦。庚申，增設山西歸化城分巡道。

三月壬申，命侍郎楊嗣璟往山西會鞫山西學政喀爾欽賄賣生員之獄。甲申，以御史仲永檀劾鄂善受賄，命怡親王等鞫之。鄂善褫職逮問。辛卯，擢仲永檀為僉都御史。

夏四月乙未朔，大學士趙國麟乞休，不允。免江蘇豐縣等十州縣衛水災、蟲災、民屯蘆課。甲辰，免順天直隸霸州等十州縣上年水災額賦。以慶復署兩廣總督，張允隨署云貴總督。己酉，賜鄂善自盡。

五月戊寅，免福建臺灣逋賦。賑江西興國等縣水災，貴州仁懷、平越水災。

六月甲午朔，免陜西葭州等六州縣上年水災額賦。丙申，江蘇巡撫徐士林給假省親，調陳大受署之。改張楷為安徽巡撫。庚子，命王安國勘廣東徵糧積弊。乙巳，以御史李刬劾甘肅匿災，命會同尹繼善勘之。己酉，浙江巡撫盧焯解任，命德沛及副都統汪扎勒鞫之。賑安徽宿州等十二州縣水災，江蘇山陽等州縣水災。趙國麟以薦舉非人，降調。

秋七月，免江蘇蘇州等府屬逋賦。甲子，喀爾欽處斬。丙子，薩哈諒論斬。戊寅，甘肅巡撫元展成以御史胡定劾，解任，命副都統新柱往會尹繼善鞫之。癸未，詔停今年秋決。戊子，上初舉秋獮。奉皇太后幸避暑山莊，免經過額賦十分之三。自是每年皆如之，減行圍所過州縣額賦。辛卯，賑江西武寧等二縣水災。壬辰，上至古北口閱兵。賑廣東永安、歸善二縣饑。

八月癸巳，賑安徽宿州等十九州縣衛水災。庚子，上駐蹕張三營。辛丑，上行圍。賑江蘇山陽等十八州縣、莞瀆等場水災。己酉，召楊超曾回京。調那蘇圖為兩江總督，孫嘉淦為湖廣總督。以高斌為直隸總督，完顏偉為江南河道總督。裁直隸河道總督，命高斌兼理直隸河務。辛亥，召寧古塔將軍吉黨阿來京，以鄂爾達代之。

九月癸亥朔，以陳宏謀為甘肅巡撫。乙丑，上奉皇太后回駐避暑山莊。賑廣東南海等二十六州縣廳饑。上奉皇太后回蹕。壬申，授王恕福建巡撫，楊錫紱廣西巡撫。甲戌，調陳宏謀為江西巡撫，黃廷桂為甘肅巡撫。免江蘇、安徽乾隆三四年被災漕糧。己卯，調韓光基為工部尚書。以劉吳龍為刑部尚書。辛巳，原任江蘇巡撫徐士林卒。授陳大受江蘇巡撫，張楷安徽巡撫。賑福建福清等八縣及長福等鎮營饑。丁亥，以劉統勛為左都御史。

冬十月庚子，賑廣東瓊山等二十四州縣颶災。丁未，賑安徽宿州等三十一州縣衛水災，並免宿州等三州縣額賦漕糧。己酉，賑甘肅靈州等處饑。丙辰，賑熱河四旗丁水災。

十一月甲子，賑兩淮灶戶饑。乙丑，南掌國王島孫遣使入貢。丙寅，賑甘肅平番等十四州縣雹水災。己巳，御史李刬陳奏甘肅饑饉情形不實，部議革職。上曰：「與其懲言官而開諱災之端，寧從寬假以廣耳目。」命革職留任。戊寅，免江蘇山陽等十五州縣衛水災額賦。賑句容等三十四州縣衛饑。丙戌，皇太后五旬聖壽節，御慈寧宮，上率諸王大臣等行慶賀禮。

十二月乙未，劉統勛請停張廷玉近屬升轉，減訥親所管事務，上嘉之。丙申，大學士張廷玉請解部務，不許。辛丑，免甘肅武威等二縣五年被水額賦。賑江蘇江浦等州縣旱災。免湖南湘鄉等二縣被水額賦。乙巳，免浙江仁和等十九州縣本年額賦。丁未，免山東歷城等十六州縣衛旱災額賦。庚戌，免甘肅永昌等三縣旱災額賦。琉球入貢。調常安為浙江巡撫，顧琮為漕運總督。命劉統勛往浙江會勘海塘。賑浙江嵊縣等十七州縣、仁和等場水旱災。

七年春正月壬戌，調史貽直為吏部尚書，任蘭枝為兵部尚書。以趙國麟為禮部尚書。庚午，定綏遠城、右衛、歸化城土默特、察哈爾共挑兵四千名，內札薩克首隊兵四千五百名、二隊兵六千五百名，援應北路軍營，並於額爾德尼昭沿途置駝馬備用。戊寅，以那克素三十九部番民備辦準噶爾進藏官兵駝馬，免本年額賦。甲申，賑安徽鳳陽、潁州二府，泗州一州屬饑民。庚寅，準噶爾入貢。

二月辛卯朔，上詣泰陵。乙未，上謁泰陵。是日，回蹕。丙申，朝鮮入貢。戊戌，上幸南苑行圍。己亥，琉球入貢。己酉，禮部尚書趙國麟乞休，不允。乙卯，以吉黨阿為歸化城都統。

三月庚申朔，上憂旱，申命求言，並飭九卿大臣體國盡職。丁卯，命大學士、九卿、督、撫舉如馬周、陽城者為言官。乙亥，以旱命刑部清理庶獄，各省如之。以晏斯盛為山東巡撫。辛巳，準噶爾臺吉噶爾丹策零遣使吹納木喀等奉表貢方物，乞勿限年貿易。壬午，以噶爾丹策零表奏狡詐，諭西北兩路軍營大臣加意防之。戊子，上詣黑龍潭祈雨。以兩江總督那蘇圖辦賑遺漏，切責之。

夏四月庚寅朔，準噶爾貢使吹納木喀等入覲。裁八溝、獨石口副都統各一，增天津副都統一。以古北口提督管獨石口外臺站。免河南永城等三縣上年被水額賦。甲午，賜金甡等三百二十三人進士及第出身有差。調德沛為兩江總督，那蘇圖為閩浙總督。乙未，撥安徽賑銀三十萬兩有奇，並準採買湖廣米備糶。辛丑，賑安徽宿州等州縣衛水災。甲辰，賜準噶爾臺吉噶爾丹策零敕書，申誡以追論舊事，屢違定約，並諭將此次奏請貿易、改道噶斯等事停止，仍賞賚如例。甲寅，除河南洧川等十一縣水沖地賦。免福建福清等七縣颶災額賦。丙辰，刑部尚書劉吳龍卒，以張照為刑部尚書。

五月己未朔，以順天、保定等八府，易州等五州缺雨，命停征新舊錢糧。定移駐滿兵屯墾拉林、阿勒楚喀事宜，設副都統，以巴靈阿為之。戊辰，以御史胡定劾，寢趙弘恩補刑部侍郎之命。癸酉，定雩祭典禮，禦制樂章。免江蘇沛縣昭陽湖水沈田畝額賦。丙戌，禁奏章稱蒙古為「夷人」。以琉球國王資送江南遭風難民，嘉獎之。張允隨奏猛遮界外孟艮酋長召賀罕被逐，遁入緬甸。

六月甲寅，諭督撫董率州縣經畫地利。戊申，訓飭地方官實心經理平糶。

秋七月己未，命資送日本遭風難民歸國。免廣西梧州等三府屬逋賦。辛酉，除山西繁峙、廣西武緣荒地額賦。乙丑，禮部尚書趙國麟乞休，上責其矯飾，褫職。調任蘭枝為禮部尚書，陳德華為兵部尚書，徐本兼管戶部尚書。丙寅，命大學士鄂爾泰兼領侍衛內大臣。命賑江蘇山陽等州縣水災。命撫恤江蘇阜寧等州縣水災。癸未，命高斌、周學健往江南查辦災賑、水利。甲申，賑湖北漢川、襄陽等州縣衛水雹災，並停徵額賦。丙戌，賑江蘇江浦等十八州縣衛、安徽臨淮等州縣衛。撫恤江西興國等州縣、浙江淳安等州縣、湖南醴陵等八州縣、山東嶧縣等十州縣衛、甘肅狄道等四州縣廳災民。

八月戊子，江南黃、淮交漲，命疆吏拯救災黎，毋拘常例。訓飭慎重軍政。撥江蘇、安徽賑銀二百五十萬兩有奇。庚寅，免江蘇、安徽被水地方本年額賦。辛卯，定皇后親蠶典禮。戊戌，免直隸、江蘇、安徽、福建、甘肅、廣東等省雍正十三年逋賦，並免江南、浙江未完雍正十三年漕項。庚子，諭河南等省撫恤江南流民。壬寅，上奉皇太后幸南苑，上行圍。癸卯，賑江西興國水災。乙巳，上奉皇太后幸晾鷹臺閱圍。

九月丁巳朔，撥江蘇運山東截留漕米十萬石，備淮、徐、鳳、潁各屬賑糶。賑湖北潛江等十州縣水災。辛酉，免廣東崖州等二州縣風災額賦。免安徽鳳、潁、泗三府州本年水災地方漕賦，不成災者折徵之。賑湖南湘陰等九縣水災。丁卯，上詣東陵。庚午，上謁昭西陵、孝陵、孝東陵、景陵。免江蘇山陽等二十一州縣本年被水漕賦。壬申，上幸盤山。賑恤江蘇、安徽災銀二百九十萬兩、米穀二百二十萬石各有奇。命再撥鄰省銀一百萬兩備明春接濟。乙亥，上幸棽髻山。戊寅，上回蹕。

冬十月丙戌，撥山東、河南明年運漕米各五萬石備江南賑，仍由直隸赴古北口外如數採買補運。己丑，免山東歷城等十九州縣旱災額賦。庚寅，命江南截留癸亥年漕糧二十萬石，仍撥山東漕糧二十萬石，河南倉米二十萬石，運江南備賑。癸巳，浙江提督裴鉽等以侵欺褫職鞫治。壬辰，賑江蘇山陽等二十八州縣衛饑。甲午，命清理滯獄。乙未，命撥山東沿河倉穀十萬石運江南備賑。丁酉，賑安徽鳳陽二十四州縣衛水災。甲辰，朝鮮國王李昑表謝國人金時宗等越境犯法，屢荷寬典。上曰：「此朕柔遠之恩。若恃有寬典，犯法滋多，非朕保全外藩之本意。王其嚴加約束，毋俾干紀。」以塞楞額為陜西巡撫。己酉，賑河南永城等十三州縣饑。辛亥，上詣順懿密太妃宮問疾。壬子，賑江蘇山陽等七州縣衛水災。

十一月丙辰朔，大學士等奏纂輯明史體例。上曰：「諸卿所見與朕意同。繼春秋之翼道，昭來茲之鑒觀，我君臣其共勉之。」賑湖北漢川等十二州縣水災饑。戊午，賑浙江瑞安等縣廳場、湖南湘陰等九縣水災。庚申，福建漳浦縣會匪戕殺知縣，命嚴治之。壬戌，賑山東膠州十州縣衛水災。癸亥，賑甘肅狄道等州縣水雹災。乙亥，命持法寬嚴，務歸平允。命陳世倌會同高斌查勘江南水利。戊寅，諭明春奉皇太后詣盛京謁陵。庚辰，以初定齋宮禮，是日詣齋宮。

十二月丙戌朔，賑山東濟寧等七州縣衛饑。丁亥，命考試薦舉科道人才。周學健舉三人皆同鄉，諭飭之。命左副都御史仲永檀會同周學健查賑。壬辰，上奉皇太后幸瀛臺。丙子，仲永檀、鄂容安以漏洩機密，逮交內務府慎刑司，命莊親王等鞫治。免福建尤溪等四縣荒田溢額銀。己亥，召安徽巡撫張楷來京，調喀爾吉善代之。命寬鄂爾泰黨庇仲永檀罪。免直隸薊州等三州縣水災額賦。丁未，撥運吉林烏拉倉糧接濟齊齊哈爾等處旱災。庚戌，賑奉天承德等五州縣饑。免山東膠州等十州縣衛水災額賦。辛亥，調完顏偉為河東河道總督，白鍾山為江南河道總督。乙卯，諭曰：「江南水災地畝涸出，耕種刻不容緩。疆吏其勸災民愛護田牛，或給貲飼養，毋得以細事置之。」

八年春正月丁巳，免鄂容安發軍臺，命仍在上書房行走。仲永檀死於獄。召孫嘉淦來京。以阿爾賽為湖廣總督。甲子，陳世倌等奏修江蘇淮、徐、揚、海，安徽鳳、潁、泗各屬河道水利，下大學士鄂爾泰等大臣議行之。己卯，命軍機大臣徐本、班第、那彥泰隨往盛京。辛巳，召參贊大臣阿岱、塔爾瑪回京，以拉布敦、烏爾登代之。壬辰，內閣學士李紱致仕陛辭，以慎終如始對，賜詩嘉之。辛卯，以考選御史，杭世駿策言內滿外漢，忤旨褫職。調劉於義為山西巡撫。命孫嘉淦署福建巡撫。丙申，命尹繼善署兩江總督，協同白鍾山料理河務。癸卯，命侍講鄧時敏、給事中倪國璉為鳳、潁、泗宣諭化導使，編修塗逢震、御史徐以升為淮、徐、揚、海宣諭化導使。乙巳，免湖北漢川等十一州縣衛水災額賦。準趙國麟回籍。癸丑，遣和親王弘晝代祀先農壇、用中和韶樂，與上親祭同，著為例。賑山東滕縣等六州縣饑。庚午，調喀爾吉善為山東巡撫，晏斯盛為湖北巡撫，範璨為安徽巡撫。丙子，上詣壽祺皇太妃宮問疾。

夏四月甲申朔，壽祺皇太妃薨，輟朝十日。上欲持服，莊親王等祈免。訓飭九卿勤事。申命各督撫陳奏屬員賢否。乙酉，上詣壽祺皇貴太妃宮致奠。辛卯，命奉宸苑試行區田法。丁酉，賑安徽鳳陽六府州屬水災饑。免湖北襄陽等三縣水災額賦。庚子，裁江蘇海防道，設淮徐海道，駐徐州府。以蘇松巡道兼管塘工。揚州府隸常鎮道。原設淮徐、淮揚二道專管河工。

閏四月甲寅朔，琉球入貢。丁巳，御試翰林、詹事等官，擢王會汾等三員為一等，餘各升黜有差。辛酉，免河南鄭州等十三州縣本年水災額賦。甲戌，除江蘇吳江等二縣坍沒田蕩額賦。

五月癸未朔，諭鑾輿巡幸，令扈從護軍等加意約束，不得踐踏田禾。乙酉，御史沈懋華以進呈經史講義召見，已去，下部嚴議。丁亥，命河南停徵上年被水地方錢糧。己亥，免江蘇山陽等十三州縣牙稅。免臨清商民運徵米船料及銅補商補。辛丑，賑山東歷城等十八州縣衛饑。丙午，以碩色為河南巡撫，紀山為四川巡撫。戊申，調慶復為川陜總督。以馬爾泰為兩廣總督。授張允隨為雲南總督，兼管巡撫事。辛酉，蘇祿國王麻喊末阿稟漻寧表請三年一修職貢。命仍遵五年舊例。

六月壬子朔，御史陳仁請以經史考試翰詹，不宜用詩賦，上嘉之。甲寅，改南掌為十年一貢。乙卯，除江蘇沛縣水沈地賦。丙辰，以旱求言。戊午，命阿里袞暫署河南巡撫。丁卯，以御史胡定劾湖南巡撫許容一案，究出督撫誣陷扶同，予敘。壬申，諭督撫率屬重農。

秋七月乙酉，上詣順懿密太妃宮問疾。丙戌，以安南不靖，擾及雲南開化都霙廠，命張允隨等嚴防之。開化鎮總兵賽都請討安南，不許。戊子，上奉皇太后由熱河詣盛京謁陵，免經過之直隸、奉天地方錢糧。撥通倉米四十萬石賑直隸旱災。壬辰，免山東歷城等十六州縣衛旱災額賦。乙未，停今年勾決。上奉皇太后駐避暑山莊。丙申，除福建連江等二縣水沖地賦。己亥，上奉皇太后詣盛京。癸卯，上行圍於永安莽喀。乙巳，上行圍於愛里。丙午，上行圍於錫拉諾海。命嚴除州縣徵漕坐倉之弊。戊申，免直隸滄州被雹灶戶額賦。上奉皇太后駐蹕嗎嗎塔喇。己酉，上行圍，至己卯皆如之。嚴督撫等漏洩密奏之禁。賑湖北興國等三州縣水災，並免額賦。癸亥，萬壽節，上詣皇太后行幄行禮。御行幄，扈從諸王以下大臣官員暨蒙古王以下各官慶賀。賜諸王、大臣、蒙古王等宴。甲子，上駐蹕巴雅爾圖塔剌。乙丑，上行圍。戊辰，上行圍。壬申，上駐蹕伊克淖爾，上行圍，至丙子如之。甲戌，賑四川西昌水災。定直隸被旱州縣賑恤事宜。賑廣東始興等十六州縣水災。己卯，上行圍於巴彥，親射殪虎。

九月庚辰朔，上行圍於伍什杭阿，親射殪虎。辛巳，上行圍威準。壬午，上行圍黃科。癸未，上行圍阿蘭。以哲布尊丹巴呼圖克圖未奏往額爾德尼招禮拜，土謝圖汗敦丹多爾濟均下理藩院議處。甲申，賑陜西商州水災饑。乙酉，上行圍舍裏。丙戌，上行圍善顏倭赫。丁亥，上行圍巴彥。鄂彌達改荊州將軍。調博第為吉林將軍，富森為黑龍江將軍。戊子，上行圍尼雅滿珠。己丑，上行圍珠敦。庚寅，上行圍英額邊門外。是日，駐蹕烏蘇河。甲午，許容以劾謝濟世貪縱各款皆虛，孫嘉淦以扶同定案，均褫職。署糧道倉德以通揭鞫實，予敘。上駐蹕穆奇村。乙未，上奉皇太后謁永陵。丙申，行大饗禮。命停顧琮議限民田。賑河南祥符等二十一州縣、山東齊東等十八州縣衛旱災，並免額賦有差。辛丑，謁福陵。壬寅，行大饗禮。謁昭陵。癸卯，行大饗禮。上奉皇太后駐蹕盛京。朝鮮國王李昑遣陪臣至盛京貢方物。甲辰，上率群臣詣皇太后宮行慶賀禮。御崇政殿受賀。賜群臣及朝鮮使臣宴。御大政殿賜酺。頒詔覃恩有差。乙巳，上詣文廟釋奠。幸講武臺大閱。諭王公宗室大臣等潔蠲禮典，訓導兵民，毋忘淳樸舊俗。丙午，上親奠克勤郡王岳託及武勛王揚古利墓。遣官望祭長白山、北鎮醫巫閭山及遼太祖陵。戊申，上親奠弘毅公額宜都、直義公費英東墓。免河南帶征乾隆七年以前民欠。

冬十月庚戌朔，上御大政殿，賜扈從王大臣宴於鳳凰樓前。諭王公宗室等革除陋習，恪守舊章。免盛京、興京等十五處旗地本年額賦及乾隆七年逋賦。禦制盛京賦。辛亥，上奉皇太后回蹕。乙丑，賑廣東南海等七縣水災。是日，上登望海樓，駐文殊菴。丁卯，命直隸被災各屬減價平糶。己巳，命部院大臣京察各舉賢自代。以劉於義為戶部尚書，阿里袞為山西巡撫。命徐本仍兼管戶部。調陳宏謀為陜西巡撫，塞楞額為江西巡撫。庚午，賑河南祥符等十四州縣旱災。甲戌，上奉皇太后還京師。丁丑，上以謁陵禮成，率群臣詣皇太后宮行慶賀禮。御太和殿，王大臣各官進表朝賀。

十一月，賑安徽無為水災，並免額賦。壬午，賑甘肅狄道等二十四州縣水蟲風雹災。庚寅，安南國王黎維禕表謝賜祭及襲封恩，進貢方物。辛丑，賑廣東萬州等十四州縣水災，福建臺灣等三縣旱災。壬寅，貸黑龍江被旱被霜兵丁等倉糧。賑山西曲沃等十一州旱災。癸卯，賑直隸天津等二縣旱災。丁未，賑安徽壽州等九州縣衛旱災。己酉，免謁陵經過額賦十分之三。

十二月庚戌朔，賑廣東吳川縣旱災。辛亥，命史貽直協辦大學士。乙卯，賑山東陵縣等十二州縣衛旱災。葬端慧皇太子於朱華山寢園。辛酉，大學士福敏乞退。溫諭慰留。甲子，準噶爾遣貢使圖爾都等至京，謝進藏人由噶斯路行走，賜助牲畜恩，並貢方物。乙丑，以陳德華隱匿其弟陜西按察使陳德正申辨參案密奏，下部嚴議。德正褫職鞫治。丁卯，以星變示儆，詔修省。

九年春正月辛巳，以徐本病，命史貽直為大學士。以劉於義為吏部尚書、協辦大學士，張楷為戶部尚書。陳德華罷，以王安國為兵部尚書。壬午，幸瀛臺。御大幄次，賜準噶爾使圖爾都宴，命立首班大臣末。以噶爾丹策零恭順，圖爾都誠敬可嘉，召圖爾都近前，賜飲三爵，錫賚有加。訓飭各省州縣教養兼施。丁亥，賑直隸天津等十一州縣災。庚子，王安國憂免，以彭維新為兵部尚書。以許容署湖北巡撫。授史貽直文淵閣大學士。朝鮮入貢。給訥親欽差大臣關防。癸卯，上奉皇太后詣泰陵。丙午，上詣泰陵。是日，奉皇太后回蹕。

二月，上奉皇太后幸南苑。丙辰，以給事中陳大玠等奏，寢許容署湖北巡撫之命，留晏斯盛任，仍申誡言官扶同糾論。免安徽桐城等九州縣上年水災額賦。免福建臺灣等三縣旱災額賦，並賑之。甲子，陳德華降調。丁卯，賑雲南霑、益二州縣水災。丁丑，戶部尚書張楷卒，以阿爾賽代之，鄂彌達為湖廣總督。

三月癸未，以汪由敦為工部尚書。丁亥，免江蘇沛縣、河南中牟等六縣旱災額賦。丁酉，調博第為西安將軍。以巴靈阿為寧古塔將軍。乙巳，賑山東德州等五州縣衛旱災。以訥親奏查閱河南、江南營伍廢弛，上曰：「可見外省大吏無一不欺朕者，不可不懲一儆百。」

四月戊申朔，始建先蠶壇成。乙卯，上詣圜丘行大雩禮，特詔貶損儀節，以示虔禱。以旱命省刑寬禁。辛未，賑山東德平等八州縣旱災。己卯，諭曰：「一春以來，雨澤稀少。皇太后以天時久旱，憂形於色，今日從寢宮步行至園內龍神廟虔禱。朕惶恐戰慄，即刻前往請安，諄懇謝罪，特諭內外臣工知之。」戊子，祭地於方澤，不乘輦，不設鹵簿。庚寅，雨。壬寅，大學士、九卿議覆御史柴潮生請修直隸水利，命協辦大學士劉於義往保定會同高斌籌畫。

六月己酉，大學士徐本以病乞休，允之。癸丑，賑山東歷城等三十二州縣旱災，蘭山等六州縣雹災。

秋七月丙子朔，諭直隸災重之天津等十六州縣，本年停征新舊錢糧。丙戌，免江蘇、安徽雍正十三年逋賦。壬辰，額爾圖以不職免，以達勒黨阿為奉天將軍。

八月己酉，撫恤安徽歙縣等二十州縣水災。戊申，免江蘇淮安、安徽鳳陽二府雍正十三年逋賦。癸丑，賑四川成都等州縣水災。乙丑，予告大學士徐本回籍，上賜詩寵行，賞賚有加，並諭行幸南苑之日，親臨慰問。丙寅，免直隸天津等三十一州縣上年逋賦。己巳，上奉皇太后幸南苑，上行圍。

九月己亥朔，以翰林院編修黃體明進呈講章，牽及搜檢太嚴，隱含諷刺，下部嚴議褫職。乙未，免山西清水河本年雹災額賦。癸卯，賑山東博興等縣旱災。丁未，改明年會試於三月舉行。己酉，以陳世倌假滿，命入閣辦事。賑山西文水等縣水災。庚戌，以四川學政蔣蔚實心教士，命留任。乙卯，上奉皇太后幸湯山。江南、河南、山東蝗。癸亥，上幸盤山。丁卯，上奉皇太后還宮。庚午，重修翰林院工竣。上幸翰林院賜宴，分韻賦詩，復御制柏梁體詩首句，群臣以次賡續。賜掌院大學士鄂爾泰、張廷玉御書扁額，及翰林、詹事諸臣書幣有差。是日，幸貢院，賜御書聯額。復幸紫微殿、觀象臺。賑直隸保定等十八州縣水蟲雹等災。賑江蘇靖江等十二州縣衛潮災，安徽歙縣二十一州縣衛水災。庚辰，起孫嘉淦為宗人府府丞。辛巳，除直隸涿州等三州縣水沖地賦。丙戌，山東登州鎮總兵馬世龍以科派兵丁，鞫實論絞。賑甘肅河州等三十五州縣衛雹水各災。辛卯，以江西學政金德瑛取士公明，命留任。己亥，以貴州學政佟保守潔士服，命留任。丙午，鄂爾泰議覆劉於義奏勘直隸水利，命撥銀五十萬兩興修。丁未，免浙江仁和等三十一州縣所旱災額賦，並賑之。辛亥，賑成都等三十州縣水災。壬子，允準噶爾貢使哈柳等隨帶牛羊等物在肅州貿易。甲子，免山東歷城等三十二州縣衛本年旱雹等災額賦。乙丑，免直隸保定等十一州縣廳本年水旱蟲雹災額賦。丙寅，賞雷鋐額外諭德，食俸。戊辰，張照丁憂，調汪由敦為刑部尚書，以趙弘恩為工部尚書。免安徽歙縣等二十一州縣衛水災額賦。辛未，以福建閩縣等縣火災，諭責疆吏不嚴火備。羅卜藏丹怎就獲。

十年春正月丙子，召大學士、內廷翰林於重華宮聯句。改會試於三月，著為令。乙未，大學士鄂爾泰以病乞解任，溫諭慰留。己亥，準噶爾遣使哈柳貢方物。庚子，召高斌來京，以劉於義署直隸總督。己酉，賑浙江淳安等四縣上年水災。朝鮮入貢。辛亥，上幸內右門直廬視鄂爾泰疾。己未，上謁昭西陵、孝陵、孝東陵、景陵。庚申，免廣東海陽等二縣上年水災額賦。甲子，免江蘇丹徒等十州縣衛上年水災額賦。丁卯，上還京師。己巳，免山東博興等二縣乾隆九年旱災額賦。庚午，高斌回直隸總督。

三月癸酉朔，日食。乙亥，改殿試於四月，著為令。賑雲南白鹽井水災。庚辰，上幸鄂爾泰第視疾。辛巳，加鄂爾泰太傅。己丑，協辦大學士、禮部尚書三泰乞休，允之。庚寅，命訥親協辦大學士，調來保為禮部尚書，以盛安為刑部尚書。癸巳，免浙江仁和等三十州縣上年旱災額賦。甲午，以安南莫康武作亂，攻陷太原、高平等處，命那蘇圖等嚴防邊隘。乙未，加史貽直、陳世倌、來保、高斌太子太保，劉於義、張允隨、張廣泗太子少保。

夏四月癸卯朔，發江南帑銀五十六萬兩濬河道。己巳，免山東海豐等二縣被旱額徵灶課。乙卯，大學士鄂爾泰卒，上臨奠，輟朝二日，命遵世宗遺詔，配饗太廟。召那蘇圖來京，以策楞為兩廣總督。調準泰為廣東巡撫。以魏定國為安徽巡撫。庚申，召蔣溥來京，以楊錫紱為湖南巡撫。壬戌，飭沿海各省訓練水師。癸亥，以旱命刑部清理庶獄。戊辰，策試貢士，詔能深悉時政直言極諫者聽。己巳，慶復、紀山奏進剿瞻對番。

五月壬申朔，賜錢維城等三百三十三人進士及第出身有差。丁亥，除江蘇蘇州等九府坍沒蘆課。頒禦制太學訓飭士子文於各省學宮，同世祖臥碑文、聖祖聖諭廣訓、世宗朋黨論朔望宣講。命訥親為保和殿大學士。辛卯，戶部尚書阿爾賽為家奴所害，磔家奴於市。以高斌為吏部尚書，那蘇圖為直隸總督。命高斌、劉於義仍辦直隸水利河道。以梁詩正為戶部尚書。己亥，命劉於義兼管戶部事務。

六月丁未，普免全國錢糧。諭曰：「朕臨御天下，十年於茲。撫育蒸黎，躬行儉約，薄賦輕徭，孜孜保治，不敢稍有暇逸。今寰宇敉寧，左藏有餘，持盈保泰，莫先足民。天下之財，止有此數，不聚於上，即散於下。我皇祖在位六十一年，蠲租賜復之詔，史不絕書，普免天下錢糧一次。我皇考無日不下減賦寬徵之令，如甘肅一省，正賦全行豁免者十有餘年。朕以繼志述事之心，際重熙累洽之後，欲使海澨山陬，俱沾大澤，為是特頒諭旨，丙寅年直省應徵錢糧，其通蠲之。」庚戌，免安徽鳳陽等州府連年被災地方耗羨。命戶部侍郎傅恆在軍機處行走。辛酉，御史赫泰請收回普免錢糧成命。上斥其悖謬，褫職。癸亥，上詣黑龍潭祈雨。

秋七月辛未朔，免甘肅寧夏等三縣逋賦。癸酉，以順直宛平等六十四廳州縣缺雨，命停徵錢糧。乙酉，命高斌仍兼直隸河道總督。戊子，賑安徽壽州等十八州縣衛水災雹災。壬辰，上奉皇太后幸多倫諾爾，免經過州縣額賦十分之四。戊戌，上奉皇太后駐避暑山莊。賑安徽宿州等州縣衛水災。

八月癸卯，賑兩淮莞瀆等三場水災。停征湖北漢川等十七州縣水災、光化等二縣雹災額賦，並賑之。上奉皇太后幸木蘭行圍。甲辰，上駐波羅河屯。賜青海蒙古王公宴，並賚之。丁未，上行圍永安莽喀。戊申，上行圍畢雅喀拉。己酉，上行圍溫都裏華。辛亥，上行圍額爾袞郭。賜蒙古王、額駙、臺吉等宴。癸丑，上行圍布爾噶蘇臺。甲寅，上行圍巴彥溝。乙卯，上行圍烏里雅蘇臺。賜王、大臣、蒙古王、額駙、臺吉等宴。丙辰，上行圍畢圖舍爾。賑直隸宣化府屬旱災。丁巳，上行圍阿濟格鳩和洛。戊午，上行圍僧機圖。己未，上行圍永安湃。庚申，上行圍英圖和洛。辛酉，上行圍薩達克圖口。壬戌，賑湖北宜城等三州縣衛水災。癸亥，上行圍老圖博勒齊爾。乙丑，上行圍庫爾奇勒。丙寅，賑甘肅安定等三縣、廣東電白等二縣旱災，海豐蟲災，南澳風災。上駐多倫諾爾。丁卯，賜王、大臣、蒙古王、額駙、臺吉等宴。賑山西曲沃等十二州縣水災。

九月庚午朔，上行圍額爾托昂色欽。辛未，上行圍多倫鄂博圖。壬申，遣祭明陵。上行圍古哲諾爾。癸酉，張允隨以猛緬土司奉廷徵等通緬莽，請改土歸流，命詳議。上行圍塔奔陀羅海。乙亥，賑河南永城等五縣水災。上行圍札瑪克圖。丙子，上行圍峞爾呼。丁丑，賑直隸故城等十五州縣衛旱災。癸未，上駐宣化府。甲申，上閱宣化鎮兵。丁亥，賑山東濟寧等六州縣衛水災，海豐旱災。癸巳，上奉皇太后還京師。甲午，授鄂彌達湖廣總督。賑兩淮廟灣場水災。丁酉，以普免錢糧，命查各省歷年存餘銀，以抵歲需。戊戌，授尹繼善兩江總督。命修明愍帝陵。賑江蘇淮、徐、海被災州縣。慶復奏收撫上瞻對，進剿下瞻對班滾，克加社丫等卡及南路各寨。賑陜西長安等六縣水災。

冬十月丁未，以甘肅甘山道歸並肅州道。戊申，賑河南商丘等五縣水災。辛亥，裁通政使司漢右通政一。丙辰，命塞陳家浦決口。戊午，命四川嚴查啯匪。禮部尚書任蘭枝乞休，允之。癸亥，免江蘇海州等七州縣漕糧。甲子，給江南災民葺屋銀。賑江蘇江浦等二十一州縣衛水災。乙丑，賑湖南湘陰等三縣、湖北漢川等二十一州縣衛旱災。丙寅，除湖北當陽等二縣衛水沖地賦。

十一月庚午，賑順直香河等四十八州廳縣旱災，陜西興平等六縣水災。辛未，賑山東滕縣等七州縣衛水災。壬申，以王安國為禮部尚書。甲戌，賑兩淮廟灣等場水災。乙亥，傅清奏準噶爾臺吉噶爾丹策零與阿卜都爾噶裏木汗構兵。丁丑，賑山西大同等十八州縣旱霜雹災。湖北巡撫晏斯盛乞養，以開泰代之。辛巳，賑廣西思恩等縣旱災。壬午，準噶爾臺吉噶爾丹策零卒。命西北兩路籌備邊防。乙酉，賑廣東海矬等四場風災。戊子，免安徽宿州等五州縣水災地方漕糧。庚寅，陳家浦決口合龍。癸巳，賑直隸宣化府屬及慶雲縣旱災。

十二月辛亥，大學士福敏乞休，優詔允之，加太傅。壬子，命慶復為文華殿大學士，留川陜總督任。命高斌協辦大學士。賑陜西隴西等州縣旱災。賑淮北板浦等場水災。乙卯，命協辦大學士高斌、侍郎蔣溥均在軍機處行走。

本紀十一

高宗本紀二

十一年春正月庚午，以紀年開帙，命減刑。癸未，命慶復進剿瞻對，為李質粹聲援。辛卯，賑江蘇銅山、安徽宿州等州縣饑。甲午，朝鮮入貢。李質粹進攻靈達，班滾之母赴營乞命，仍縱歸。上飭其失機。諭慶復督兵前進。

二月戊戌，賑山西大同等十二州縣饑。辛丑，召北路軍營參贊大臣拉布敦、烏勒來京，以塔爾瑪善、努登代之。癸卯，上幸南苑行圍。丁未，免廣東新寧等州縣、雲南鶴慶府水災額賦。辛亥，以三月朔日食，詔修省以實。定皇后不行親蠶禮之年遣妃代行。丙辰，免河南永城等五縣水災額賦。庚申，西藏臺吉冷宗鼐以攻瞻對擅徹兵，論斬。諭宥其死。

三月己巳，免直隸鹽山等八州縣水災額賦。甲戌，賑雲南白鹽井水災。乙亥，準噶爾臺吉策旺多爾濟那木札勒以新立，遣使哈柳貢方物，請派人往藏熬茶。戊寅，慶復至打箭爐，劾李質粹等老師玩寇，請續調官兵進剿，允之。辛巳，遣內大臣班第等赴瞻對軍營。壬午，賜哈柳等宴。召見，允其往藏熬茶，頒如意賚之。甲申，賜準噶爾臺吉策旺多爾濟那木札勒敕。予故臺吉噶爾丹策零布施。丙申，免湖北潛江等州縣上年水災額賦。慶復奏進駐靈雀。

閏三月丁酉朔，飭陜西修列代陵墓。庚子，召白鍾山來京，命顧琮署江南河道總督，高斌暫管之，以劉統勛署漕運總督。賑直隸宣化府饑。賑甘肅隴西等十二州縣水旱雹霜災。丙午，命汪由敦署左都御史。癸丑，左都御史杭奕祿休致，以阿克敦代之。

夏四月丁丑，白鍾山褫職，發南河效力。戒軍機處漏洩機密。以鄂昌署廣西巡撫。丁亥，免湖南湘陰等五縣水災額賦。己丑，免廣東新寧等四州縣水災額賦。

五月丙申朔，以盛安為左都御史，阿克敦為刑部尚書。丁酉，諭顧琮查明南河虛糜之款，令白鍾山賠補。壬寅，免山西大同等十八州縣上年旱霜各災額賦。丙午，慶復奏進攻瞻對，番酋班滾計日授首。加慶復太子太保。戊申，免甘肅靖遠等三縣上年旱災額賦。己酉，永除直隸慶雲縣每年額賦十分之三。乙卯，達賴喇嘛等請宥班滾，不許。以傅清代奏，嚴飭之。

六月丙寅，慶復、班第等會攻丫魯尼日寨，克之。班滾自焚死。丁卯，以打箭爐口內外番從徵效力，再免貢賦二年。丙子，京城地震。壬辰，命送還俄羅斯逃人於恰克圖。

秋七月丙申，加那蘇圖、策楞太子少傅銜，周學健太子少保銜。丁酉，命高斌赴江蘇察看黃、運工程，劉於義署直隸河道總督。壬寅，四川大乘教首劉奇以造作逆書，磔於市。庚戌，周學健奏捕天主教二千餘人。上以失綏遠之意，宥之。壬戌，賑湖北漢川等七縣水災。癸亥，以雲南張保太傳邪教，蔓延數省，諭限被誘之人自首，其仍立教堂者捕治之。丁卯，召吉林將軍巴靈阿來京，命阿蘭泰代之。賑直隸慶雲等七縣場旱災。己巳，以四川提督李質粹進剿瞻對欺飾，罷之。免廣寧等處旗地水災賦。辛未，賑湖南益陽等四州縣水災。癸酉，加賞江蘇、安徽被水災民修葺房屋銀。乙酉，賑山東金鄉等十一州縣衛水災。庚寅，上御瀛臺，賜宗室王公等宴。改崇雅殿為敦敘殿。辛卯，上御瀛臺，賜大學士、九卿、翰林、科道等宴，宣示七言律詩四章。壬辰，福建上杭縣民羅日光等糾眾請均佃租滋事，捕治之。癸巳，允朝鮮國王請，停奉天設檿牛哨汛兵。

九月甲午朔，除浙江歸安等三縣沙積坍卸地賦。戊戌，訓督撫實心行政。賑山東滕縣等三州縣、兩淮板浦等六場水災。己亥，命高斌往奉天疏濬河道。辛丑，停今年秋決。以周學健為江南河道總督。調陳大受為福建巡撫，以安寧署江蘇巡撫。定欽差大臣巡閱各省營伍例。賑河南鄭州等三州縣水災。壬寅，命訥親兼管戶部。免甘肅隴西等九州縣水災額賦。癸卯，上奉皇太后啟蹕詣泰陵，並巡幸五臺山。丁未，上謁泰陵。己酉，阿里袞患病，以班第署山西巡撫。庚戌，賚經過直隸州縣耆民。甲寅，賑江蘇豐縣等三州縣雹災。乙卯，上駐蹕五臺山射虎。以山西風俗醇樸，諭疆吏教養兼施，小民崇習禮讓。丙辰，免山西五臺縣明年額賦十分之三。丁巳，召馬爾泰來京，以喀爾吉善為閩浙總督。調塞楞額為山東巡撫，陳宏謀為江西巡撫，以徐杞為陜西巡撫。庚申，上奉皇太后回蹕。壬戌，召鄂彌達來京，以塞楞額為湖廣總督。調阿里袞為山東巡撫，愛必達為山西巡撫。賑河南鄢陵等二十六州縣水災。

冬十月甲子，賑山西陽曲等二十二州縣水雹各災。丁卯，上閱滹沱河堤。賑湖北漢川等九州縣衛水災。庚午，上奉皇太后駐蹕保定府。壬申，上閱兵，賜銀幣有差。甲戌，以張廣泗發摘逆犯魏王氏、劉奇等，予敘。定加山西歸綏道兵備銜，稽查靖遠營。戊寅，上奉皇太后還京師。調開泰為江西巡撫，陳宏謀為湖北巡撫。庚辰，免張廷玉帶領引見，並諭不必向早入朝及勉強進內。壬午，命汪由敦軍機處行走。癸未，御史萬年茂以劾學士陳邦彥等獻媚傅恆不實，褫職。戊子，免安徽壽州等二十三州縣水災額賦。辛卯，撥賑江蘇淮、揚、徐、海各屬災民銀糧二百二十萬兩石有奇。

十一月癸巳，寢甄別科道之命。御史李兆鈺下部議處。乙未，以河南學政汪士鍠考試瞻徇，褫職。免江蘇山陽等二十四州縣衛水災額賦，並分別蠲緩漕糧有差。乙巳，除奉天錦縣等二縣沖壓地賦。己酉，予故內閣學士張若靄治喪銀，並諭張廷玉節哀自愛。辛亥，李質粹發軍前效力。戊午，慶復奏大金川土司莎羅奔擾小金川，倘不遵剖斷，惟有用番力以收功。上是之。

十二月癸亥，召班第來京，以陶正中護山西巡撫。甲子，賑湖北潛江等七州縣衛水災。乙丑，以傅清奏達賴喇嘛看茶之綏繃喇嘛鎮壓郡王頗羅鼐，賜手敕慰解之，並諭以與達賴喇嘛同心協力，保安地方。戊辰，以瑚寶為駐防哈密總兵。甲戌，免直隸靜海蟲災額賦，並賑之。丁丑，以張廷玉年老，命其子庶吉士張若澄在南書房行走，俾資扶掖。戊寅，賑甘肅安定等州縣旱災。免山東金鄉等八州縣水災額賦。庚辰，除廣西永福水沖地賦。癸未，準噶爾臺吉策旺多爾濟那木札勒遣使瑪木特等入覲，召見於太和齋。己丑，賑蘇尼特、阿巴噶等旗災。陳大受奏，蘇祿國遣番官齎謝恩表番字、漢字二道，與例不符，卻之，仍優給番官令回國。上嘉為得體。

十二年春正月壬辰，命玉保辦理準噶爾使赴藏事務。甲午，免山西太原等六府八州及歸化城額征本色十分之三，大同、朔平二府全蠲之。乙未，賜瑪木特宴於豐澤園。戊戌，免江蘇海州等三州縣及板浦等六場民灶舊欠。丁未，賑山東壽光等十三州縣饑。乙卯，賜準噶爾臺吉策旺多爾濟那木札勒敕，允所遣西藏念經人在哈集爾得卜特爾過冬及貿易。

二月辛酉朔，免吉林上年旱災應交租穀。壬申，上謁昭西陵、孝陵、孝東陵、景陵。紀山奏大金川土司侵革布什咱土司，誘奪小金川土司澤旺印信。諭飭修守御，毋輕舉動。甲戌，上幸盤山。庚辰，賑山東蘭山饑。壬午，除河南孟縣沖坍衛地額賦。癸未，上還京師。戊子，原任內務府大臣丁皁保年屆百齡，賜御書扁額朝服糸採幣。免湖北棗陽上年水災額賦。

三月，免山西陽曲等二縣上年水災額賦。辛丑，召慶復入閣辦事，調張廣泗為川陜總督。復設雲貴總督，以張允隨為之。命圖爾炳阿為雲南巡撫，孫紹武為貴州巡撫。賑河南水災。以大金川土司掠革布什咱、明正各土司，擾及汛地，命慶復留四川，同張廣泗商進剿，並飭張廣泗撫馭郭羅克、曲曲烏、瞻對、巴塘諸番。免江蘇淮安等四府州屬上年水災額賦。大學士查郎阿乞休，允之。乙巳，西藏郡王頗羅鼐卒，以珠爾默特那木札勒襲封郡王。丙午，以高斌為文淵閣大學士，來保為吏部尚書。調海望為禮部尚書，傅恆為戶部尚書。命索拜駐藏，協同傅清辦事。免安徽壽州等二十三州縣衛上年水災額賦。丁未，命副都統羅山以原銜管阿爾泰軍臺，並商都達布遜諾爾馬廠事務。己酉，命張廣泗進剿大金川土司莎羅奔。西路軍營參贊大臣保德期滿，以那蘭泰代之。庚戌，免直隸薊州等十四州縣廳上年水災額賦。戊辰，命高斌往江南會同周學健查勘河工，並清理錢糧積弊。己巳，以那蘇圖署直隸河道總督。壬午，給訥親欽差大臣關防，命往山西會同愛必達讞安邑等二縣聚眾之獄。甲申，召雅爾圖回京。

五月辛卯，召準泰來京，以策楞兼管廣東巡撫。丙申，賑山東安丘等二縣饑。甲辰，祭地於方澤，以旱屏鹵簿。乙巳，命刑部清理庶獄，減徒以下罪。己酉，上詣黑龍潭祈雨。辛亥，愛必達免，調準泰為山西巡撫。壬子，以福建、山東、江南、廣東、山西迭出挾制官長之獄，諭：「頑民聚眾，干犯刑章，不得不引為己過。各督撫其諄切化導，使愚民知敬畏官長，服從教令。」

六月庚申朔，諭來春奉慈輿東巡，親奠孔林，命各衙門豫備事宜。辛未，命貴州巡撫節制通省軍務。霍備以不查劾州縣虧空褫職，發軍臺效力。壬申，賑山東益都等七州縣饑。丙子，小金川土司澤旺率眾降，並歸沃日三寨。官兵進剿大金川，攻毛牛及馬桑等寨，克之。召慶復回京。

秋七月己丑朔，撫恤山東歷城等二十州縣衛水雹各災。命高斌等疏濬江蘇六塘等河。丙申，命納延泰賑蘇尼特等六旗旱災。癸卯，停劉於義兼管戶部，以訥親代之。丙午，賑順直固安等七十五廳州縣水旱雹災。戊申，上奉皇太后幸避暑山莊。癸丑，張廣泗進駐小金川美諾寨，分路攻剿，受小金川降。乙卯，上奉皇太后駐避暑山莊。戊午，賑長蘆永利等三場旱災灶戶。

八月辛酉，上奉皇太后幸木蘭行圍。丙寅，賑長蘆、海豐等二縣灶戶。戊辰，上行圍溫都爾華。賜蒙古王、公、臺吉等宴。辛未，採買熱河八溝等處米，賑蘇尼特六旗旱災。癸酉，賑江蘇蘇、松等屬潮災。丙子，命賑蘇尼特六旗銀，均用庫帑，免扣王貝勒等俸。辛巳，慶復奏進攻刮耳崖，連戰克捷。諭：「小小破碉克寨，何以慰朕。」壬午，賑浙江壽昌等三縣水災。乙酉，賑順直霸州等十五州縣廳水災。賑湖南耒陽等九縣、陜西朝邑、廣東順德等三縣水災。

九月戊子朔，免經過地方額賦十分之三。賑甘肅伏羌等十縣、雲南安寧等三州縣旱災。上奉皇太后回駐避暑山莊。癸巳，以江蘇崇明潮災，淹斃人民一萬二千餘口，免明年額賦，仍賑之。乙巳，賑安徽歙縣等八州縣衛、河南通許等二十七州縣、山東齊河等八十七州縣水災。丁酉，上奉皇太后回蹕。乙巳，撥奉天糧十萬石賑山東。丁未，致仕大學士查郎阿卒。戊申，諭江蘇清查積欠，以陳維新與侍郎陳德華規避，均褫職。壬子，賑河南許州水災。甲寅，以顧琮為浙江巡撫，蘊著為漕運總督。乙卯，賑兩淮呂田等二十場水災。丁巳，以陳大受為兵部尚書，調潘思榘為福建巡撫，以納敏為安徽巡撫。

冬十月辛酉，以蘇祿復遣番人至福建申理呂宋番目劫奪貢使事，諭：「島夷互爭，可聽其自辦，不必有所袒護。」乙丑，上以皇太后疾，詣慈寧宮問安視藥。是日，宿慈寧宮。每日視藥三次，至辛未皆如之。庚午，賑江蘇阜寧等二十州縣衛水災。丁丑，免吉林被水地方額賦。戊寅，賑浙江海寧等十一縣水災。己卯，以準噶爾赴藏熬茶，宰桑巴雅斯瑚朗等至得卜特爾交易，召慶復回京。壬午，賑江蘇常熟等十九州縣衛潮災，上元等十五州縣衛旱災，命江蘇復截明歲漕糧四十萬石備賑。癸未，諭張廣泗勿受莎羅奔降。

十一月丁亥朔，上詣皇太后視藥，日三次，至己丑皆如之。召阿里袞來京，以赫赫護山東巡撫。癸巳，賑浙江壽昌等三縣饑，補豁被災額賦。己酉，額駙策凌陛見，以塔爾瑪善暫署定邊副將軍。庚戌，賑江蘇崇明等縣災民有差。癸丑，賑山東東平等州縣衛災民。辛酉，賑安徽歙縣等州縣衛水災。己巳，召徐杞來京，調陳宏謀為陜西巡撫，以彭樹葵署湖北巡撫。賑山東齊河等八十五州縣水災。辛未，予告大學士徐本卒。乙亥，以張廣泗進剿大金川，命黃廷桂署陜甘總督。賑直隸天津等六州縣水災。張廣泗奏莎羅奔請降，告以此次用兵，不滅不已。上以「用卿得人」勉之。己卯，以大學士慶復進剿瞻對，奏報班滾自焚不實，命褫職待罪。以班第、努三均奏班滾自焚，罷御前行走。庚辰，以來保為武英殿大學士。

十三年春正月壬辰，賑江蘇阜寧等縣、安徽宿州等五州縣水災。庚子，命傅恆兼管兵部尚書事。辛丑，命訥親赴浙江同高斌會鞫巡撫常安。乙巳，命阿克敦協辦大學士，傅恆協辦巡幸內閣事務。戊申，上至曹八屯。甲寅，大學士張廷玉乞休，溫諭慰留之，停兼理吏部，以來保代之。

二月戊午，上東巡，奉皇太后率皇后啟鑾。癸亥，上駐蹕趙北口，奉皇太后閱水圍。朝鮮、琉球入貢。甲子，賑直隸天津等十五州縣水災。丙寅，常安坐婪收褫職。壬申，福建甌寧會匪作亂，總兵劉啟宗捕剿之。癸酉，加經過山東被災州縣賑一月。罷奇通阿領侍衛內大臣，以阿里袞代之。乙亥，免直隸、山東經過州縣額賦十分之三。戊寅，上駐蹕曲阜縣，免駐蹕之山東曲阜、泰安、歷城三縣己巳年額賦。己卯，上釋奠禮成，謁孔林。詣少昊陵、周公廟致祭。命留曲柄黃傘供大成殿，賜衍聖公孔昭煥及博士等宴。壬午，上駐蹕泰安府。癸未，上祭岱嶽廟，奉皇太后登岱。

三月乙酉，減直隸、山東監候、緩決及軍流以下罪。丁亥，命班第赴金川軍營協商軍務。諭張廣泗、班第調岳鍾琪赴軍營，以總兵用。戊子，上至濟南府，幸趵突泉。己丑，上奉皇太后閱兵，謁帝舜廟。庚寅，上閱城，幸歷下亭。免浙江餘姚等五縣潮災本年漕糧。壬辰，上奉皇太后率皇後回蹕。癸巳，免安徽歙縣等七州縣衛上年被水額賦。乙未，上至德州登舟，皇后崩，命莊親王允祿、和親王弘晝奉皇太后回京，上駐蹕德州。召完顏偉回京，以顧琮為河東河道總督，愛必達為浙江巡撫。協辦大學士、吏部尚書劉於義卒。辛丑，還京師。大行皇后梓宮至京，奉安於長春宮。上輟朝九日。壬寅，四川成都等二十三州縣廳地震。甲辰，皇太后至京師，上迎還壽康宮。乙巳，上至長春宮大行皇后梓宮前致奠。丙午，上親定大行皇后謚曰孝賢皇后。以皇長子屆喪未能盡禮，罰師傅、諳達等俸有差。丁未，上至長春宮大行皇后梓宮前行殷奠禮。命高斌、劉統勛查辦山東賑務。己酉，大行皇后梓宮移觀德殿。頒大行皇后敕諭於各省。遣官賚敕諭於朝鮮及內札薩克、喀爾喀、哈密、青海等處。辛亥，調愛必達為貴州巡撫，以方觀承為浙江巡撫。丁巳，加傅恆、那蘇圖、張廣泗、班第太子太保，喀爾吉善太子少保。庚申，召駐藏副都統傅清來京，以拉布敦代之。正白旗領侍衛內大臣伊勒慎卒，以那蘇圖、旺札勒署。來保免兼領侍衛內大臣，以豐安代之。壬戌，上至觀德殿祭大行皇后。甲子，命訥親經略四川軍務。協辦大學士阿克敦免，以傅心互代之，並兼管吏部尚書。哈達哈署兵部尚書。免上年江蘇常熟等十六州縣衛潮災、上元等十四州縣衛旱災額賦。乙丑，調梁詩正為兵部尚書，以蔣溥為戶部尚書。免江蘇山陽等十八州縣衛上年被災額賦。丁卯，軍機大臣蔣溥免，以陳大受代之。癸酉，以陳大受協辦大學士，達勒當阿為刑部尚書。乙亥，起原任川陜總督岳鍾琪赴金川軍營，賞提督銜。調阿蘭泰為盛京將軍，以索拜為寧古塔將軍。丙子，起傅爾丹為內大臣，赴金川軍營。加賑福建臺灣等二縣旱災。戊寅，晉一等侯富文為一等公。庚辰，裁都察院僉都御史、通政司右通政、大理寺少卿、詹事府少詹事、太僕寺少卿、國子監司業漢缺各一。改通政司滿參議一缺為右，滿、漢左通政為通政副使。

五月甲申朔，賜梁國治等二百六十四人進士及第出身有差。乙酉，免直隸文安等三十二州縣廳上年被水額賦。丙戌，命傅恆署戶部三庫事。庚寅，阿克敦論斬。辛卯，張廣泗奏克戎布寨之捷。丁酉，免河南通許等二十八州縣水災額賦。壬寅，免安徽旌德等七州縣衛上年旱災額賦。甲辰，上至觀德殿冊謚大行皇后曰孝賢皇后，頒詔。丙午，釋阿克敦於獄，命署工部侍郎。戊申，免山東永利等八場上年水災額賦。壬子，免山西永濟等十二州縣上年水雹災額賦。

六月丙辰，李坦以祭祀久不到班，奪伯爵。申誡旗員。庚申，御試翰林、詹事等官，擢齊召南等三員為一等，餘升黜有差。御試由部院入翰林、詹事等官，擢少詹事世貴記名升川。癸亥，賑陜西耀州等二十二州縣旱災。戊辰，四川汶川縣典史謝應龍駐沃日土司，阻鎮將移營。上嘉之，予州同銜。己巳，命兆惠兼管戶部事。庚午，裁歸化城土默特左右翼副都統。甲戌，諭禁廷臣請立皇太子，並責皇長子於皇后大事無哀慕之誠。上至觀德殿孝賢皇后梓宮前奠酒，行百日致祭禮。

秋七月癸未朔，皇太后懿旨：「嫻貴妃那拉氏繼體坤寧，先冊立為皇貴妃，攝行六宮事。」丁亥，免福建長樂等二縣上年旱災額賦。戊子，諭訥親等速奏進兵方略。壬辰，貸山東農民籽種銀。免江蘇宿遷上年水災額賦。甲午，命高斌會周學健勘河、湖疏洩事宜。乙未，以山西永濟等五縣歉收，撫恤之。戊戌，德沛免，調達勒黨阿為吏部尚書，以盛安為刑部尚書。辛丑，賑直隸青縣等二十九州縣旱災。癸卯，阿里袞請減饑民掠奪罪，諭斥為寬縱養奸，不許。賑山東歷城等二十九州縣水雹等災。丙午，常安論絞。

閏七月癸丑朔，以阿克敦署刑部尚書，德通為左都御史。丙辰，免直隸霸州、固安水災額賦。賑湖南益陽等八州縣水災。戊午，以彭樹葵為湖北巡撫。戊辰，周學健以違制薙發，逮下獄。命高斌管南河總督。尹繼善以瞻徇，褫職留任。己巳，上幸盤山，以新柱署湖廣總督。召安寧來京，以尹繼善兼理江蘇巡撫。寧古塔將軍索拜遷古北口提督，以永興代之。辛未，以訥親奏金川進剿持兩議，諭斥之，並申飭傅爾丹、岳鍾琪、班第等。壬申，上駐蹕盤山。癸酉，調準泰為山西巡撫，阿里袞為山東巡撫，鄂昌為江蘇巡撫，舒輅為廣西巡撫。塞楞額以違制薙發，逮下獄。丁丑，賑雲南昆陽等州縣水災。戊寅，召阿里袞來京，以唐綏祖護山東巡撫。己卯，免江蘇元和等十縣本年雹災額賦。庚辰，上還宮。

八月甲申，以班第署四川巡撫。乙酉，以謁泰陵，命莊親王允祿等總理在京事務。癸巳，追議征瞻對言狂奏罪，下慶復於獄，許應虎論斬。庚子，諭撫恤四川打箭爐地震災民。命來保兼管工部尚書。辛丑，上詣泰陵。甲辰，召安寧來京。乙巳，上謁泰陵。丙午，免直隸慶雲等二縣九年逋賦。丁未，命戶部侍郎兆惠赴四川軍營督運。訥親請調兵三萬進剿，不許。戊申，命倉場侍郎張師載往江南隨高斌學習河務。己酉，上還京師。

九月壬子朔，調鄂昌為四川巡撫。命策楞、高斌會鞫周學健。戊午，賜塞楞額自裁。己未，召北路參贊大臣塔爾瑪善、努三來京，以穆克登額、薩布哈善代之。訥親等奏克申札、申達諸城。調策楞為兩江總督，尹繼善為兩廣總督。辛酉，召訥親、張廣泗來京。命傅爾丹護四川總督，與岳鍾琪相機進討。甲子，起董邦達在內廷行走。命尚書班第赴軍營，同傅爾丹、岳鍾琪辦理軍務。命軍營內大臣以下聽傅爾丹節制。丁卯，召黃廷桂來京，以瑚寶署甘肅巡撫，兼辦陜甘總督事。己巳，上幸靜宜園閱兵。壬申，簡親王神保住以凌虐兄女，奪爵。癸酉，命德沛襲簡親王。丁丑，諭責訥親、張廣泗老師糜餉，飭訥親繳經略印。己卯，命傅恆暫管川陜總督事，赴軍營。命侍郎舒赫德軍機處行走。庚辰，訥親、張廣泗以貽誤軍機，褫職逮問。召張廣泗來京，發訥親北路軍營效力。以傅恆為經略，統金川軍務。辛巳，命來保暫管戶部。

冬十月壬午朔，調滿洲兵五千名赴金川軍營。諸王大臣請治訥親罪。諭責訥親負國負恩，候回奏再行降旨。乙酉，召尹繼善來京，以碩色為兩廣總督，鄂容安署河南巡撫。賑湖南新寧縣水災。丙戌，班第以不劾訥親罪，降調。以舒赫德為兵部尚書。丁亥，命傅恆為保和殿大學士，兼管戶部。戊子，移孝賢皇后梓宮於靜安莊，上如靜安莊奠酒。乙丑，賑山東鄒平等三十州縣衛水災。以尹繼善為戶部尚書。辛卯，上幸豐澤園，賜經略傅恆並從征將士宴。岳鍾琪奏克跟雜之捷。壬辰，調開泰為湖南巡撫，以唐綏祖為江西巡撫。甲午，賑山西陽曲等十五州縣旱災。戊戌，上幸寶諦寺，閱八旗演習雲梯兵。丁未，賑安徽阜陽等州縣衛災。己酉，命尹繼善協辦大學士。壬子，幸重華宮，賜經略傅恆宴。癸丑，上詣堂子行祭告禮，及祭吉爾丹纛。甲寅，賑江蘇銅山縣、湖北漢川等八州縣衛水災。丙辰，命各省巡撫皆兼右副都御史銜。丁巳，上幸南苑行圍。戊午，上閱兵。戊辰，賜周學健自裁。平郡王福彭卒，輟朝二日。己巳，命尹繼善在軍機處行走。賑福建晉江等十四縣旱潮等災。庚午，免直隸文安等三縣水災地租。癸酉，上幸豐澤園，賜東三省兵隊宴，並賞賚有差。以策楞為川陜總督，雅爾哈善署兩江總督。以傅恆日馳二百餘里，嘉勞之。甲戌，給尹繼善欽差大臣關防，署川陜總督。丁丑，以訥親請命張廣泗、岳鍾琪分路進兵，責以前後矛盾，逮治之。己卯，以用兵金川勞費，密諭傅恆息事寧人。庚辰，分設四川、陜甘總督，以尹繼善為陜甘總督，策楞為四川總督，管巡撫事，鄂昌為甘肅巡撫。調舒赫德為戶部尚書，瑚寶為兵部尚書。

十二月甲申，定內閣大學士滿、漢各二員，協辦大學士滿、漢一員或二員，改所兼四殿二閣為三殿三閣。乙酉，加傅恆太保。命阿克敦協辦大學士。丁亥，以黃廷桂為兩江總督。上御瀛臺，親鞫張廣泗。戊子，遣舒赫德逮訥親赴軍營，會傅恆嚴鞫之。以海望署戶部尚書，哈達哈署兵部尚書、步軍統領。辛卯，慶復、李質粹論斬。大學士陳世倌罷。壬辰，張廣泗處斬。丙寅，密諭傅恆，明年三月不能奏功，應受降撤兵。丁酉，命川、陜督撫皆聽傅恆節制，班第專辦巡撫事務，兆惠專辦糧運。免高斌大學士，仍留南河總督任。癸卯，命傅恆等訊明訥親，以其祖遏必隆刀於軍前斬之。甲辰，賑陜西耀州等二十五州縣旱災。

十四年春正月辛亥，諭傅恆、岳鍾琪由黨壩進剿，傅爾丹辦理卡撒一路。癸丑，以大學士張廷玉年老，命五日一進內備顧問。諭傅恆以四月為期，納降班師。乙卯，賑山東金鄉等州縣災。丁巳，命傅爾丹、達勒黨阿、舒赫德、尹繼善、策楞參贊大金川軍務。戊午，命瑚寶署陜甘總督，侍郎班第褫職，仍署四川巡撫。甲子，召傅恆還京。命尚書達勒黨阿、舒赫德、尹繼善均回任，策楞、岳鍾琪辦理大金川軍務。丙寅，以傅爾丹請深入，嚴飭之。丁卯，以大金川莎羅奔、郎卡乞降，命傅恆班師，特封忠勇公。丙子，諭傅恆受莎羅奔等降。丁丑，南掌國王島孫進牙象。

二月乙酉，唐綏祖請率屬捐廉助餉。上以不知政體，嚴飭之。丙戌，加來保太子太傅，陳大受、舒赫德、策楞、尹繼善太子太保，汪由敦、梁詩正太子太師，達勒黨阿、納延泰、阿克敦、哈達哈太子少師。壬辰，傅恆奏，於二月初五日設壇除道，宣詔受大金川土司莎羅奔、土舍郎卡降。賜傅恆四團龍補服，加賜豹尾槍二、親軍二，岳鍾琪加太子少保。癸巳，以岳鍾琪親至勒烏圍招莎羅奔等來降，諭特嘉之。丙申，召拉布敦、眾佛保來京。庚子，命舒赫德查閱云南等省營伍，會同新柱勘金沙江工程，以瑚寶署湖廣總督。乙巳，上幸豐澤園演耕。莎羅奔進番童番女各十人，詔卻之。

三月癸丑，命皇長子及裕親王等郊迎傅恆。乙卯，上奉皇太后至靜安莊孝賢皇后梓宮前臨奠。丁巳，上率經略、大學士、公傅恆詣皇太后宮問安。封嶽鍾琪為三等公，加兵部尚書銜。己未，命傅恆兼管理藩院，來保兼管兵部。命那木札勒、德保仍為總管內務府大臣。辛酉，上詣東陵。甲子，上謁昭西陵、孝陵、孝東陵、景陵。丁卯，上至南苑行圍。癸酉，上謁泰陵。甲戌，賑湖北漢川等六州縣水災。乙亥，免直隸保安等十州縣廳旱災額賦。丁丑，裁直隸河道總督，兼理加入關防敕書。富森改西安將軍。以傅爾丹為黑龍江將軍。

四月壬午，上御太和殿，奉皇太后命，冊封嫺貴妃那拉氏為皇貴妃，攝六宮事。甲申，改來保兼管刑部。召蘊著來京，以顧琮署漕運總督。命納延泰等勘察哈爾災。乙酉，加上皇太后徽號曰崇慶慈宣康惠皇太后，次日頒詔覃恩有差。辛卯，免山東鄒平等二十州縣水災、甘肅皋蘭等十二廳州縣雹災額賦。召彭樹葵來京，調唐綏祖為湖北巡撫，以阿思哈為江西巡撫。命倉場侍郎張師載以原銜協辦江南河務。戊戌，以瑚寶為漕運總督，命唐綏祖署湖廣總督。調哈達哈為兵部尚書，以三和為工部尚書。免山東王家岡等四場額賦。己亥，命江西巡撫兼提督銜。庚子，召納敏來京，以衛哲治為安徽巡撫。乙巳，賑福建臺灣等三縣災。免湖南新寧上年水災額賦。

五月乙卯，免甘肅皋蘭等十三廳州縣旱災額賦。丙辰，免安徽阜陽等十三州縣衛上年旱災額賦。辛酉，上至黑龍潭祈雨。

六月丙申，賑甘肅渭源等州縣旱災。己亥，廣西學政胡中藻以裁缺怨望，命來京候補，仍下部嚴議。

秋七月戊申，賑福建光澤等二縣水災。庚戌，免湖北漢川等六州縣上年水災額賦。辛亥，直隸總督那蘇圖卒。免福建晉江等九縣潮災額賦。壬子，以方觀承為直隸總督，陳大受署之，永貴署山東巡撫。命來保兼管吏戶二部，阿克敦兼署步軍統領。庚申，上奉皇太后駐避暑山莊。辛酉，命傅恆、陳大受譯西洋等國番書。丁卯，上奉皇太后木蘭行圍。乙亥，補蠲山西永濟等六州縣被災額賦。

八月庚辰，上行圍巴顏溝，蒙古諸王等進筵宴。壬午，賑湖北羅田等二縣水災。癸卯，賑河南延津等七縣水災。甲辰，賑湖北潛江等十三州縣水災。

九月乙卯，上奉皇太后回蹕。乙丑，授鄂容安河南巡撫。丙寅，瞻對番目班滾降。賜慶復自裁。

冬十月甲午，賑浙江錢塘等二十二州縣廳、鮑郎等十八場水災。賞傅清都統銜，同紀山駐藏，掌欽差大臣關防。丁酉，召八十五來京，以卓鼐為歸化城都統。戊戌，飭四川嚴緝啯匪。以珠爾默特那木札勒縱恣，諭策楞、岳鍾琪、傅清、紀山防之。喀爾喀臺吉額林沁之子旺布多爾濟獲額魯特逃人，上嘉賚之。免江蘇阜寧等二十三州縣漕糧有差。己亥，免直隸薊州等十八州縣廳水災額賦，並賑之。甲辰，召原任左副都御史孫嘉淦來京。

十一月丁未，命梁詩正兼管吏部尚書。癸亥，命刑部尚書汪由敦署協辦大學士。戊辰，大學士張廷玉乞休，允之。庚辰，以劉統勛為工部尚書。辛巳，起彭維新為左都御史。癸未，賜張廷玉詩，申配饗之命。丁亥，汪由敦以漏洩諭旨，免協辦大學士，留尚書任。以梁詩正協辦大學士。辛卯，削致仕大學士張廷玉宣勤伯爵，以大學士原銜休致，仍準配享太廟。調哈達哈為工部尚書，舒赫德為兵部尚書，海望為戶部尚書。以木和蘭為禮部尚書，新柱為吉林將軍，永興為湖廣總督。乙未，召衛哲治來京，調圖爾炳阿為安徽巡撫，岳濬為雲南巡撫。以蘇昌為廣東巡撫。

十五年春正月丙午，免直隸、山西、河南、浙江未完耗羨。免江蘇、安徽、山東耗羨十分之六。丁未，命張允隨為東閣大學士，碩色為雲貴總督，陳大受為兩廣總督，梁詩正為吏部尚書，李元亮為兵部尚書。甲寅，上幸瀛臺紫光閣，賜準噶爾使尼瑪宴。乙卯，召紀山回京，命拉布敦同傅清駐藏辦事。壬戌，命工部侍郎劉綸在軍機處行走。李質粹處斬，王世泰、羅於朝論斬。

二月乙亥，上奉皇太后西巡五臺，免經過地方額賦三分之一。庚辰，朝鮮入貢。丙戌，上奉皇太后駐蹕五臺山菩薩頂。己丑，定邊左副將軍喀爾喀超勇親王策凌卒，命貝勒羅布藏署定邊左副將軍。丁酉，再免山西蒲縣等二縣上年被災額賦十分之三。戊戌，上駐趙北口行圍。辛丑，採訪經學遺書。癸卯，上閱永定河堤工。

三月丙午，加張允隨太子太保，蔣溥、方觀承、黃廷桂太子少保。再免直隸薊州等十七州縣額賦十分之三。己酉，上奉皇太后還京師。甲寅，孝賢皇后二周年，上詣靜安莊致奠。乙卯，致仕大學士張廷玉回籍，優賚有加，令散秩大臣領侍衛十員護送之。戊午，免安徽貴池等三十州縣十四年水災額賦，並賑之。乙丑，免湖北潛江等四州縣十四年水災額賦。庚午，免山東鄒平等二十七州縣衛十四年水災額賦。

夏四月丙子，雲南省城火藥局災。壬辰，起阿桂在吏部員外郎上行走。乙未，罷致仕大學士張廷玉配享。免安徽貴池等三十州縣衛十四年水災額賦。戊戌，召拉布敦來京，命班第駐西藏，紀山駐青海。

五月庚戌，上詣黑龍潭祈雨。辛亥，命刑部清理庶獄，減徒杖以下罪，直隸亦如之。癸丑，諭九卿科道直陳闕失。甲寅，召新柱來京，以卓鼐為吉林將軍，眾佛保為歸化城都統。庚午，上詣黑龍潭祈雨。

六月丙子，以喀爾喀親王成袞札布為定邊左副將軍。丙申，賑直隸樂亭水災。以保德為北路軍營參贊大臣。

秋七月丙午，廣東巡撫岳濬褫職。命圖爾炳阿、衛哲治仍留雲南、安徽巡撫任。己酉，命劉統勛赴廣東查折米收倉積弊。庚申，汪由敦降兵部侍郎。以劉統勛為兵部尚書，孫嘉淦為工部尚書。乙丑，緬甸入貢。

八月壬申，上御太和殿，奉皇太后懿旨，冊立皇貴妃那拉氏為皇后。癸酉，以冊立皇后，上率王大臣奉皇太后御慈寧宮行慶賀禮，加上皇太后徽號曰崇慶慈宣康惠敦和皇太后。丁亥，上奉皇太后率皇后謁陵，並巡幸嵩、洛。戊子，命紀山赴西寧辦事，班第赴藏辦事，代拉布敦回京。庚寅，上奉皇太后謁昭西陵、孝陵、孝東陵、景陵。甲午，左都御史德通、彭維新，左副都御史馬靈阿以瞻徇傅恆議處，降革有差。丁酉，賑山東嶧縣等七州縣水災。

九月庚子朔，以梅★成為左都御史。壬寅，上奉皇太后率皇后謁泰陵。癸卯，御史索祿等以劾蔣炳矯飾，諭斥其有心亂政，褫職。丙午，吏部奏原任大學士張廷玉黨援門生，又與朱荃聯姻，應革職治罪。上特免之。己酉，上駐正定府閱兵。辛亥，以拉布敦為左都御史。丙辰，免河南經過地方額賦十分之三。丁巳，上駐蹕彰德府，幸精忠廟。辛酉，上駐蹕百泉，奉皇太后幸白露園。準噶爾臺吉策旺多爾濟那木札勒為部人所弒，立其兄喇嘛達爾札。癸卯，再免河南歉收地方額賦十分之五。乙丑，賑福建閩縣等九縣水災。己巳，免河南祥符等縣明年額賦。雲南河陽地震。

冬十月辛未，幸嵩山。丙子，上奉皇太后駐蹕開封府。戊寅，上幸古吹臺。加鄂容安為內大臣。賑浙江淳安水災。甲申，調愛必達為雲南巡撫、開泰為貴州巡撫，以楊錫紱為湖南巡撫。乙酉，免江蘇清河等九州縣水災額賦。戊子，免山西應州等三州縣水災額賦。甲午，免順直固安等四十六廳州縣水雹各災額賦，仍賑貸有差。戊戌，賑江蘇溧陽等州縣水災。

十一月辛丑，上奉皇太后率皇后還京師。己酉，賑甘肅平涼二十八廳州雹旱災。壬子，免山東蘭山等縣旱災額賦，並賑之。癸丑，珠爾默特那木扎勒謀作亂，駐藏都統傅清、左都御史拉布敦誘誅之。其黨卓呢羅卜藏扎什等率眾叛，傅清、拉布敦遇害。甲寅，命策楞、岳鍾琪率兵赴藏，調尹繼善赴四川經理糧餉，命侍郎那木扎勒同班第駐藏。逮紀山來京，命舒明駐青海，眾佛保署之。乙卯，宣諭珠爾默特那木扎勒戕其兄車布登及悖逆諸狀。追贈傅清、拉布敦為一等伯，封傅清子明仁、拉布敦子根敦為一等子，世襲。命侍郎兆惠赴藏，同策楞辦善後事宜。丙辰，命舒赫德仍在軍機處行走。調穆和藺為左都御史，以伍齡安為禮部尚書。召雅爾哈善來京，以王師為江蘇巡撫。丁巳，命策楞擇藏番目與班第協辦噶布倫事務。乙丑，以阿里袞為湖廣總督，調阿思哈為山西巡撫，衛哲治為廣西巡撫，以定長為安徽巡撫。戊辰，以捕獲卓呢羅布藏扎什等，亂已定，止岳鍾琪進藏，命駐打箭爐。

十二月庚午朔，賑盛京高麗堡等六站水災。壬申，始命漢大臣梁詩正等恩廕分部學習。戊寅，賑兩淮莞瀆等三場水災。庚辰，命舒赫德勘浙江海塘。壬午，烏里雅蘇臺參贊大臣薩布哈沙褫職，以寶德代之。戊子，賑盛京遼陽等七城、承德等六州縣水災，並蠲緩額賦有差。癸巳，唐綏祖被劾免，以嚴瑞龍護湖北巡撫。

十六年春正月庚子，以初次南巡，免江蘇、安徽元年至十三年逋賦，浙江本年額賦，減直省緩決三次以上人犯罪。以上年巡幸嵩、洛，免河南十四年以前逋賦。辛丑，賑安徽宿州等州縣上年水災。癸卯，以江蘇逋賦積至二百二十餘萬，諭釐革催徵積弊。丙午，免甘肅元年至十年逋賦。以嚴瑞龍署湖北巡撫。辛亥，上奉皇太后南巡。癸丑，免經過直隸、山東地方本年額賦十分之三。自是南巡皆如之。壬戌，卓呢羅布藏札什等伏誅。癸亥，賑安徽歙縣等十五州縣旱災。甲子，免山東鄒平等縣逋賦及倉穀。

二月辛未，賑山東蘭山等七州縣旱災。癸酉，免兩淮灶戶逋賦。乙亥，命喀爾喀親王德沁扎布為喀爾喀副將軍，公車布登扎布為參贊大臣。丙子，上奉皇太后渡河，閱天妃閘。丁丑，閱高家堰。辛巳，免山東嶧縣等七州縣水災額賦有差。乙酉，上幸焦山。丙戌，調定長為廣西巡撫。己丑，上駐蹕蘇州，諭三吳士庶，各敦本業，力屏浮華。辛卯，宣布珠爾默特那木扎勒叛逆罪狀，懲辦如律。嚴瑞龍褫職，命阿里袞兼湖北巡撫。壬辰，免江蘇武進等縣新舊田租，免興化縣元年至八年逋賦。癸巳，準噶爾使額爾欽等覲於蘇州行宮。

三月戊戌朔，上奉皇太后幸杭州府。貸黑龍江呼蘭地方水災旗民，免官莊本年額賦。免浙江淳安縣水災本年漕糧。己亥，以張師載為安徽巡撫。庚子，上幸敷文書院，幸觀潮樓閱兵。甲辰，裁杭州漢軍副都統。乙巳，上祭禹陵。丙午，上奉皇太后還駐杭州府。丁未，閱兵。戊申，命高斌仍以大學士銜管河道總督事。庚戌，諭浙江士庶崇實敦讓，子弟力田。命班第掌駐藏欽差大臣關防。辛亥，東閣大學士張允隨卒。癸丑，上奉皇太后駐蹕蘇州府。甲寅，賑廣東海康等縣水災。乙卯，幸宋臣範仲淹祠，賜園名曰高義，賞後裔範宏興等貂幣。辛酉，上奉皇太后幸江寧府。壬戌，上祭明太祖陵。乙丑，賜紀山自裁。丁卯，起陳世倌為文淵閣大學士。免江蘇江浦等十五州縣被災額賦有差。

夏四月辛未，吉林將軍卓鼐改杭州將軍，以永興代之。免甘肅皋蘭等九廳州縣十三年被災額賦。癸酉，上閱蔣家壩。免江南沛縣九年以前逋賦。甲戌，賑浙江永嘉等十州縣場衛水災。賑廣東龍川等十二州縣十五年水災。丙子，賑江蘇山陽等二十四州縣衛十五年水災。己卯，免甘肅狄道等二十廳州縣十四年被水旱雹霜災額賦有差。以恆文為湖北巡撫。癸未，免河南鄢陵等十六州縣十四年水災額賦。乙酉，永興褫職逮問，吉林將軍卓鼐降調，以傅森代之。丙戌，上駐蹕泰安府，祀東嶽。戊子，詔以五月朔日食，行在徹懸、齋戒。己丑，遣履親王允祹代行常雩禮。

五月丁酉朔，日食。丁未，上臨奠都統傅清、左都御史拉布敦。戊申，以永興等誣劾唐綏祖，給還籍產，召來京。辛亥，賜吳鴻等二百四十三人進士及第出身有差。丁巳，免廣東海康等十一州縣十五年風災額賦。己未，嚴瑞龍以誣告唐綏祖，論斬。癸亥，賑山東掖縣等六州縣潮災。

閏五月戊寅，調黃廷桂為陜甘總督，尹繼善為兩江總督。戊子，以永貴為浙江巡撫。壬辰，命保舉經學之陳祖範、吳鼎、梁錫璵、顧棟高進呈著述，原赴部引見者聽。癸巳，直隸河間等州縣蝗。是月，免山西太原等十九州縣上年水雹等災額賦有差。賑山東壽光等六縣、官臺等三場，福建寧化等二縣水災，雲南劍川等七州縣地震災。

六月己亥，起唐綏祖為山西按察使。壬子，賑江蘇靖江縣雹災。賑廣東英德等四州縣水災。賑山西鳳臺、高平水災。甲寅，免江蘇沛縣上年水災額賦。丙辰，免浙江永嘉等七廳州衛上年旱災額賦。賑福建寧化等縣水災。庚申，緬甸入貢。辛酉，免安徽壽州等二十五州縣水災額賦。甲子，準噶爾部人布圖遜林特古斯來降。

秋七月庚午，賑福建歸化等縣水災。壬申，上奉皇太后秋獮木蘭。戊寅，上奉皇太后駐蹕避暑山莊。己卯，河南陽武十三堡河決。庚辰，上奉皇太后巡幸木蘭，行圍。乙卯，免山西清水河廳雹災額賦。丙戌，賑陜西朝邑縣水災。己丑，賑山東平度等州縣水災。壬辰，賑山西鳳臺等九縣水災。

八月乙未，賑浙江海寧等六十五州縣衛所及大嵩等場旱災。賑江西上饒等七縣被旱災。賑湖北天門旱災。丙申，賜陳祖範、顧棟高國子監司業銜。戊戌，以碩色舉發偽撰孫嘉淦奏稿，假造朱批，諭方觀承等密緝之。己酉，上奉皇太后回駐避暑山莊。辛亥，命修房山縣金太祖陵、世宗陵。丁巳，上奉皇太后還京師。己未，賑河南商丘等十四縣水災。庚寅，準泰以徇隱偽奏，褫職逮問。調鄂容安為山東巡撫、舒輅為河南巡撫、鄂昌為江西巡撫，以楊應琚為甘肅巡撫。命高斌赴河南辦陽武河工。辛酉，以莊有恭為江蘇巡撫。癸亥，免甘肅平涼等五州縣雹災碩賦。乙丑，定明年二月各省舉行恩科鄉試。詔停本年秋決。癸酉，賑山東鄒平等五十三州縣水災。丙子，上奉皇太后詣泰陵。丁丑，賑福建福安等二縣水災。庚辰，上奉皇太后謁泰陵。是日，回蹕。甲申，命舒赫德赴江南查辦偽撰孫嘉淦奏稿事。庚寅，命陳世倌兼管禮部。兩廣總督陳大受卒，調阿里袞代，以永常為湖廣總督。辛卯，賑河南上蔡等州縣水災。癸巳，賑福建霞浦等四縣潮災。

冬十月戊戌，以範時綬署湖南巡撫。壬寅，賑長蘆屬富國等七場、山東王家岡等三場水災。甲寅，賑安徽歙縣等十八州衛旱災。丙辰，賑江蘇銅山等八州縣水災。調陳宏謀為河南巡撫，舒輅為陜西巡撫。賑山東齊東等七州縣本年水災、榮成縣雹災。戊午，賑直隸武清等二十六州縣水雹災。癸亥，賑山東官臺二場灶潮災。

十一月甲戌，賑河南祥符等五縣水災。乙亥，賑直隸東明等三州縣本年水災。庚辰，陽武決口合龍。乙酉，以皇太后六旬萬壽，上徽號曰崇慶慈宣康惠敦和裕壽皇太后，頒詔覃恩有差。丙戌，命高斌、汪由敦會勘天津河工。戊子，皇太后聖壽節，上奉皇太后御慈寧宮，率王公大臣行慶賀禮。

十二月癸巳朔，以烏爾登為北路軍營參贊大臣。丁酉，濬永定河引河。戊戌，賑吉林琿春地方本年水災。庚子，賑山東鄒平等五十五州縣水災。壬寅，以雅爾哈善為浙江巡撫。甲辰，濬直隸南北兩運減河。命多爾濟代班第駐藏辦事。辛亥，賑浙江鄞縣等六十州縣廳衛所、大嵩等八場旱蟲災。

十七年春正月乙亥，賜準噶爾使圖卜齊爾哈朗等宴。庚戌，設盛京總管內務府大臣，以將軍兼管。甲申，以準噶爾達瓦齊、阿睦爾撒納內訌，增兵阿爾泰邊隘。命舒赫德、玉保查閱北路軍營。丙戌，以阿巴齊、達清阿為北路參贊大臣。丁亥，賑江蘇銅山等六州縣、安徽歙縣等九州縣被災貧民。辛卯，修直隸永定河下口及鳳堤。

二月乙未，以鍾音為陜西巡撫。己亥，釋準泰。甲寅，上詣東陵。丙辰，布魯克巴之額爾德尼第巴貢方物。丁巳，上謁昭西陵、孝陵、孝東陵、景陵。戊午，上駐蹕盤山。己未，賑山西山陰、虞鄉被災貧民。辛酉，修房山縣金太祖、世宗陵。

三月戊辰，以浙東災重，諭雅爾哈善加賑，毋令流移。庚午，上還宮。壬申，以莫爾歡為歸化城都統。戊寅，福建巡撫潘思榘卒，調陳宏謀為福建巡撫，以蔣炳為河南巡撫。

夏四月甲午，免山東齊東等十二州縣衛上年水災額賦。乙巳，免直隸武清等二十三廳州縣上年水災額賦。庚戌，免浙江海寧等七十三州縣衛及大嵩等十三場上年水災額賦。丁巳，免直隸永利等四場、山西山陰等縣上年水災額賦。

五月辛未，直隸東光、武清等四十三州縣蝗。庚辰，賑河南祥符等十四縣水災。己丑，賑甘肅狄道等十四州縣上年水災。山東濟南等八府蝗，江南上元等十二州縣生蝻。

六月甲午，準噶爾部人呢雅斯來降。丁未，御試翰林、詹事等官，擢汪廷璵等三員為一等，餘升黜有差。試滿洲由部院改入翰林、詹事等官，擢德爾泰為一等，餘降用有差。丙辰，以鄂樂舜為甘肅巡撫。

秋七月丁丑，上奉皇太后秋獮木蘭。己卯，免所過州縣錢糧十分之三。癸未，上奉皇太后駐避暑山莊。丁亥，賑江蘇銅山等縣水災。

八月丙申，順天鄉試內簾御史蔡時田、舉人曹詠祖坐交通關節，處斬。壬寅，撫賑福建晉江等廳縣風災。甲辰，上奉皇太后巡幸木蘭，行圍。丙午，命黃廷桂查辦陜西賑恤。乙卯，賑陜西咸寧等二十一州縣旱災。

九月辛酉，西洋波爾都噶爾亞國遣使入貢。四川雜穀土司蒼旺作亂，命岳鍾琪率兵剿之。庚午，蘇祿番目所齎入貢國書不合，飭喀爾吉善等遣回國。甲戌，四川官軍克雜穀腦，降番寨一百有六。予策楞、岳鍾琪優敘。戊寅，減甘肅張掖等五縣偏重額賦。賑河南被災饑民。己卯，上奉皇太后還京師。庚辰，協辦大學士、吏部尚書梁詩正請終養，許之。以孫嘉淦為吏部尚書、協辦大學士，汪由敦為工部尚書。辛巳，準噶爾喇嘛根敦林沁等來降。丁亥，召尹繼善來京，以莊有恭署兩江總督。蒼旺伏誅。

冬十月戊子朔，賜秦大士等一百四十一人進士及第出身有差。召鄂昌來京，以鄂容安署江西巡撫，楊應琚署山東巡撫。壬寅，阿思哈奏平陽紳民捐賑災銀。諭不忍令災地富民出貲，飭還之。調定長為山西巡撫，以李錫泰為廣西巡撫。己酉，上詣東陵，並送孝賢皇后安地宮。壬子，上謁昭西陵、孝陵、孝東陵、景陵。丁巳，賑江蘇上元等十九州縣、山西臨晉等十州縣、湖北鍾祥等二十五州縣衛旱災。四川雜穀、黑水後番上下寨來降。

十一月庚申，上還京師。甲子，命刑部尚書劉統勛在軍機處行走。戊辰，賑山西聞喜等五州縣旱災。庚辰，以鄂容安為江西巡撫。

十二月戊子，賑甘肅皋蘭二十一廳州縣水災雹災。己丑，修陜西永壽等九縣城，以工代賑。賑河南武陟縣水災。黑龍江將軍富爾丹卒，以綽爾多代之。乙巳，御史書成請釋傳鈔偽奏稿人犯忤旨，褫職。諭陳宏謀毋究捕天主教民。

十八年春正月戊午，賑陜西耀州等三十七州縣、山西永濟等十一州縣旱災。丙寅，廣東東莞縣匪莫信豐等、福建平和縣匪蔡榮祖等作亂，捕治之。戊寅，調黃廷桂署四川總督，尹繼善署陜甘總督，以鄂容安兼署兩江總督，班第署兩廣總督。辛巳，鄂昌等褫職逮問。乙酉，免山東章丘等三十一州縣衛積年逋賦。

二月丁亥朔，以岳鍾琪請用兵郭羅克，諭黃廷桂議奏。丙申，上謁泰陵。丁酉，上祭金太祖、世宗陵。江南千總盧魯生坐偽撰孫嘉淦奏稿，磔於市。己亥，皇太后自申昜春園啟蹕至涿州，上詣行宮請安。壬寅，上奉皇太后御舟至蓮花澱閱水圍。丙午，免河南夏邑等五縣十六年被水額賦。丁未，命兆惠赴藏辦事。戊申，上閱永定河工。庚戌，上幸南苑行圍。辛亥，免江蘇上元等十州縣十七年水災額賦。

三月癸亥，以雅爾哈善於查辦偽奏稿不加詳鞫，下部嚴議。戊寅，賑安徽壽州等十一州縣衛上年旱災饑民。己卯，以開泰署湖廣總督，定常署貴州巡撫。辛巳，賑湖北十九州縣衛上年旱災。

夏四月丁亥，錢陳群諫查辦偽奏稿，上斥以沽名，並飭勿存稿，以「爾子孫將不保首領」諭之。己丑，西洋博爾都噶里雅遣使貢方物，優詔答之。以恆文署湖廣總督。甲午，賜西洋博爾噶都裏雅貢使宴。乙未，免雲南劍川州十六、七年地震水災額賦有差，並賑恤之。辛丑，賜西洋博爾都噶里雅國王敕，加賚文綺珍物。丙午，以旱命刑部清理庶獄，減徒以下罪，直隸亦如之。丁未，上詣黑龍潭祈雨。壬子，命永常、努三往安西，給欽差大臣關防。

五月癸亥，減秋審、朝審緩決三次以上罪。丁卯，山東濟寧、汶上等州縣蝻。免廣東豐順等三縣上年水災額賦。辛未，免浙江仁和等六縣、仁和場上年水災額賦，並賑恤之。辛未，準噶爾臺吉喇嘛達爾札與達瓦齊相攻被執，達瓦齊自為臺吉。

六月癸巳，以策楞署兵部尚書。乙未，浙江上虞人丁文彬以衍聖公孔昭煥發其造作逆書，鞫實，磔之。丙申，天津等州縣蝗。

秋七月甲子，順天宛平等三十二州縣衛蝗。壬申，江南邵伯湖減水二閘及高郵車邏壩同時並決，命策楞、劉統勛會同高斌查辦水災。賑安徽歙、太湖等縣水災。庚辰，命莊有恭賑高郵、寶應水災。壬午，停各省分巡道兼布政使司參政、參議，按察使司副使、僉事等銜，及升用鴻臚寺少卿。

八月戊子，命履親王允祹代祭大社、大稷。賑兩淮板浦等場水災。戊戌，上奉皇太后秋獮木蘭。庚子，高斌免，以策楞署南河河道總督，同劉統勛查辦河工侵虧諸弊。辛丑，命永常、開泰各回本任。甲辰，上奉皇太后駐蹕避暑山莊。乙巳，撥江西、湖北米各十萬石賑江南災。丁未，上奉皇太后巡幸木蘭，行圍。庚戌，高斌、張師載褫職，留河工效力，以衛哲治為安徽巡撫。辛亥，賑江蘇銅山十二州縣水災、山東蘭山等縣水災。

九月庚申，賑湖北潛江等三縣水災。壬戌，河南陽武十三堡河決。丁卯，以扈從行圍畏葸不前，褫豐安公爵、田國恩侯爵，阿里袞罷領侍衛內大臣。以弘升為正白旗領侍衛內大臣。庚午，以皇后至盤山，命舒赫德為領侍衛內大臣管理內務府大臣隨往。江蘇銅山河決。壬申，命舒赫德協辦江南河工，以阿里袞署領侍衛內大臣，隨扈盤山。以尹繼善為江南河道總督，鄂容安為兩江總督，調永常為陜甘總督，開泰為湖廣總督，黃廷桂為四川總督，以定常為貴州巡撫，胡寶瑔為山西巡撫，範時綬為江西巡撫，楊錫紱為湖南巡撫。召班第來京，以策楞為兩廣總督。癸酉，上奉皇太后駐避暑山莊。甲戌，左都御史梅成休致。丙子，諭將貽誤河工之同知李焞、守備張賓斬於銅山工次。命策楞等縛高斌、張師載令目睹行刑訖釋放。丁丑，賑山東利津等縣水災。

冬十月庚寅，蘇祿國王遣使勞獨萬查剌請內附，下部議。辛卯，召劉統勛來京。乙未，賑山東海豐等六縣本年潮災。命鍾音署陜甘總督。辛丑，以楊錫紱為左都御史，調胡寶瑔為湖南巡撫，恆文為山西巡撫，以張若震為湖北巡撫。癸卯，免江蘇阜寧等二十六州縣衛新舊額賦有差。乙巳，賑安徽太湖等三十州縣衛水災。庚戌，免浙江錢塘等二十八州縣廳衛所旱災額賦有差。

十一月己未，召蘇昌來京，以鶴年為廣東巡撫。癸亥，江西生員劉震宇以所著治平新策有「更易衣服制度」等語，處斬。甲子，賑甘肅皋蘭等二十九州縣衛所水雹災，並免額賦有差。甲戌，以楊應琚為山東巡撫。準噶爾杜爾伯特臺吉車凌烏巴什等率所部來降。丙子，賑浙江玉環廳旱災。庚辰，安徽池州府知府王岱因虧空褫職，潛逃拒捕，處斬。

十二月丙戌，賑兩淮富安等場旱災。命歸降杜爾伯特臺吉車凌等移居呼倫貝爾。丁亥，協辦大學士、吏部尚書孫嘉淦卒。命玉保、努三、薩喇勒為北路參贊大臣。命舒赫德赴鄂爾坤軍營。庚寅，命戶部尚書蔣溥協辦大學士，以黃廷桂為吏部尚書，仍管四川總督，鄂爾達署之。丙申，江南張家馬路及邵伯湖二閘決口同日合龍。庚子，以準噶爾臺吉達瓦齊未遣使來京，諭永常暫停貿易。

十九年春正月壬子，賑安徽宿州等十五州縣衛、江蘇阜寧等十五州縣衛上年水災。壬戌，命薩喇勒等討入卡之準噶爾烏梁海。乙亥，命楊錫紱署吏部尚書，罷鄂彌達兼管。丁丑，琉球入貢。己卯，準噶爾臺吉車凌等入覲。

二月丙申，賑山東蘭山十八年水災。戊戌，蘇祿入貢，命廣東督、撫檄國王毋以內地商人充使。賑山東昌邑等四縣、永豐等五場潮災。癸卯，召策楞來京。乙巳，準噶爾烏梁海庫本來降。己酉，命策楞赴北路軍營。

三月辛亥朔，以白鍾山為河東河道總督，楊應琚署之。準噶爾臺吉阿睦爾撒納等與達瓦齊內閧。戊午，命舒赫德、成袞札布、薩喇勒來京。喀爾喀親王額琳沁多爾濟管理喀爾喀兵事。庚申，四川提督岳鍾琪卒。賑湖北潛江等四州縣衛水災，並蠲賦有差。癸亥，免直隸大城等十廳州縣十八年水雹旱災額賦。庚午，免安徽太平等二十五州縣衛十八年水災額賦，並賑之。乙亥，賑兩淮富安等十二場灶戶。

夏四月庚辰朔，加劉統勛、汪由敦太子太傅，方觀承、喀爾吉善、黃廷桂太子太保，鄂容安、開泰太子少傅，永常、碩色太子少保。命準噶爾臺吉車凌等入覲。庚寅，成袞札布降喀爾喀副將軍，以策楞為定邊左副將軍。辛卯，召班第回京。以楊應琚署兩廣總督。丙午，命都統德寧、準噶爾臺吉色布騰為北路軍營參贊大臣。是月，免長蘆滄州等二場上年旱災灶戶、直隸滄州等二州上年水災灶戶額賦。賑甘肅皋蘭等十五州縣上年旱災。賑安徽宿州等十二州縣、江蘇阜寧等二十三州縣上年水災。

閏四月庚戌朔，賜莊培因等二百三十三人進士及第出身有差。己未，免湖北潛江等四州縣衛上年水災額賦。辛未，色布騰入覲，命大學士傅恆至張家口傳旨迎勞，封貝勒。壬申，京師雨。

五月辛巳，命清保為黑龍江將軍。以準噶爾內亂，諭兩路進兵取伊犁。召永常、策楞來京，面授機宜。甲申，上奉皇太后巡幸盛京。戊子，免安徽太平等二十五州縣衛上年水災額賦。庚寅，上奉皇太后駐蹕避暑山莊。封準噶爾臺吉車水夌為親王，車凌烏巴什為郡王，車凌孟克為貝勒，孟克特穆爾、班珠爾、根敦為貝子。癸巳，免浙江廟灣等十一場十八年被水灶戶額賦，災重者賑之。丁酉，免長蘆屬永阜等三場上年水災灶戶額賦。戊戌，召陳宏謀來京。命劉統勛協同永常辦理陜甘總督事務。調陳宏謀為陜西巡撫，鍾音為福建巡撫。己亥，召雅爾哈善來京，調鄂樂舜為浙江巡撫，以鄂昌為甘肅巡撫。

六月壬子，賑福建龍溪等州縣水災。庚申，賑甘肅皋蘭等五州縣旱災。壬戌，阿睦爾撒納等為達瓦齊所敗，奔額爾齊斯夔博和碩之地。諭策楞等接應歸附。壬申，命雅爾哈善署戶部侍郎，在軍機處行走。

秋七月辛巳，賑直隸薊州等州縣水災。壬午，上奉皇太后詣盛京。癸未，命護軍統領塔勒瑪善、副都統扎勒杭阿為北路軍營參贊大臣。丙戌，以烏梁海人巴朗逃，降車布登為貝子，參贊大臣安崇阿、德寧論斬。丁酉，阿睦爾撒納率部眾來降，命薩喇勒迎勞。己亥，上駐蹕彰武臺河東大營，奉皇太后御行幄。庚子，以喀爾喀臺吉丹巴札布失機，命處斬。召策楞、舒赫德、色布騰、薩喇勒來京，以額琳沁多爾濟署將軍，兆惠為參贊大臣。壬寅，命阿睦爾撒納入覲。丙午，以班第為兵部尚書，署定邊左副將軍。以阿里袞為步軍統領。賑江蘇興化等州縣水災。

八月辛亥，授楊應琚兩廣總督。癸丑，命達勒黨阿為黑龍江將軍。甲寅，上駐蹕吉林。乙卯，上詣溫德亨山望祭長白山、松花江。丁巳，召鄂容安赴行在，以尹繼善署兩江總督。己未，賑齊齊哈爾等三城水災。庚申，賑甘肅皋蘭等五州縣旱災。丙寅，上閱輝發城。丁卯，命阿睦爾撒納游牧移鄂爾坤、塔密爾。癸酉，以車凌孟克及車凌烏巴什、訥默庫為西路參贊大臣。乙亥，北路以達勒黨阿、烏勒登、努三、兆惠為參贊大臣，西路以薩喇勒、阿蘭泰、玉保為參贊大臣。

九月丁丑朔，賑兩淮角斜等場灶潮災。辛巳，上奉皇太后率皇后謁永陵。薩喇勒等征烏梁海。甲申，免甘肅皋蘭等十五州縣被水被雹額賦。丙戌，謁昭陵、福陵。丁亥，上奉皇太后駐蹕盛京。戊午，上率群臣詣皇太后行慶賀禮。御崇政殿受賀。免奉天府所屬本年丁賦。自山海關外及寧古塔等處，已結、未結死罪均減等，軍流以下悉免之。朝鮮國王李昑遣使詣盛京貢獻。己丑，停本年秋決。辛卯，上謁文廟。癸巳，上御大政殿，盛京宗室、覺羅、將軍等進御膳。甲午，上奉皇太后率皇后自盛京回蹕。己亥，減直隸武清等四縣額賦。辛丑，以班第為定邊左副將軍，鄂容安為參贊大臣。癸卯，命車凌烏巴什、訥默庫、車凌孟克等赴西路，在參贊大臣上行走，喀爾喀王巴雅爾什第等在北路軍營領隊上行走。

冬十月癸丑，賑山東惠民等十六州縣衛、永和等三場水災。甲寅，調衛哲治為廣西巡撫，鄂樂舜為安徽巡撫，以周人驥為浙江巡撫。乙卯，賑安徽壽州等十九州縣衛本年水災、山西馬邑雹災。丙辰，上奉皇太后還宮。戊午，上御太和殿，受王以下文武百官進表朝賀。己未，以工部尚書汪由敦管刑部尚書。辛酉，賑江蘇阜寧等十六州縣衛水災，並蠲賦有差。辛未，移京城滿洲兵三千駐阿勒楚喀等處屯墾，增副都統一、協領一。庚午，以鄂彌達署吏部尚書。

十一月戊寅，賑福建諸羅等二縣風災。上幸南苑。蘇祿國王蘇老丹嘛喊奡麻安柔律噒遣使貢方物。準噶爾克爾帑特臺吉阿布達什來降。庚辰，賑順天直隸武清等十五州縣被水被雹饑民，並免額賦有差。乙酉，上幸避暑山莊。丁亥，輝特臺吉阿睦爾撒納、杜爾伯特臺吉訥默庫等率降眾於廣仁嶺迎駕。是日，上召見阿睦爾撒納等賜宴，賞賚有差。戊子，封阿睦爾撒納為親王，訥默庫、班珠爾為郡王；杜爾伯特臺吉剛多爾濟、巴圖博羅特，輝特臺吉札木參、齊木庫爾為貝勒；杜爾伯特臺吉布圖克森、額爾德尼、羅壘雲端，輝特臺吉德濟特、普爾普、克什克為貝子；輝特臺吉根敦札布等，杜爾伯特臺吉布顏特古斯等為公；杜爾伯特臺吉烏巴什等，輝特臺吉伊什等為一等臺吉。以輝特親王阿睦爾撒納為北路參贊大臣，郡王訥默庫為西路參贊大臣。命額琳沁多爾濟為西路參贊大臣，召班第來京。命阿睦爾撒納署將軍，額駙色布騰巴勒珠爾協辦。命車凌同車凌烏巴什往西路軍營，訥默庫同阿睦爾撒納、班珠爾往北路軍營。戊戌，上還京師。

十二月戊申，以班第為定北將軍，阿睦爾撒納為定邊左副將軍，永常為定西將軍，薩喇勒為定邊右副將軍。辛亥，上幸大學士來保、予告大學士福敏第視疾。以親王固倫額駙色布騰巴勒珠爾、親王銜琳沁、郡王訥默庫、班珠爾、郡王銜青滾雜卜、尚書公達勒黨阿、總督伯鄂容安、護軍統領烏勒登為北路參贊大臣，親王額琳沁多爾濟、車凌、郡王車凌烏巴什、貝勒車凌孟克、色布騰、貝子扎拉豐阿、公巴圖孟克、瑪什巴圖、將軍阿蘭泰為西路參贊大臣。癸亥，安南國王黎維禕進方物。賑甘肅河州等十五廳州縣衛水災。丙寅，調鄂容安為西路參贊大臣，命阿蘭泰、庫克新瑪木特為北路參贊大臣。

二十年春正月丁丑，命定邊左副將軍阿睦爾撒納率參贊大臣額駙色布騰巴勒珠爾、郡王品級青滾雜卜、內大臣瑪木特、奉天將軍阿蘭泰由北路進徵，定邊右副將軍薩喇勒率參贊大臣郡王班珠爾、貝勒品級札拉豐阿、內大臣鄂容安由西路進徵。癸未，以阿里袞署刑部尚書。癸卯，免烏梁海、札哈沁、包沁等貢賦一年。

二月乙巳朔，日食。命兆惠留烏里雅蘇臺協辦軍務，在領隊大臣上行走。丙午，朝鮮貢方物。乙卯，上謁東陵。戊午，上謁昭西陵、孝陵、孝東陵、景陵，至孝賢皇后陵奠酒。己未，召範時綬來京，調胡寶瑔為江西巡撫，以楊錫紱署湖南巡撫，蔣溥署吏部尚書。賑山東惠民等十二州縣衛水災。庚申，準噶爾噶勒雜特部人齊倫來降。丁卯，賑雲南易門、石屏地震災民。己巳，賑江蘇高郵等州縣衛上年災民。

三月丙子，永常等奏額魯特業克明安巴雅爾來降。戊寅，免江蘇江浦等二十二州縣衛十九年水災額賦。己卯，上詣泰陵。召鄂昌來京，調陳宏謀為甘肅巡撫，以臺柱署陜西巡撫。壬午，上謁泰陵。乙酉，上駐蹕吳家莊，閱永定河堤。丙戌，上幸晾鷹臺行圍，殪熊一虎二。召大學士、九卿、翰詹、科道，諭胡中藻詩悖逆，張泰開刊刻、鄂昌唱和諸罪，命嚴鞫定擬。庚寅，上還京師。鄂昌褫職逮問。壬辰，高斌卒。釋張師載回籍。乙未，扎哈沁得木齊巴哈曼集、宰桑敦多克等來降。庚子，免直隸霸州等六州縣廳本年旱災額賦。壬寅，準噶爾臺吉噶勒藏多爾濟等來降。

夏四月丙午，額林哈畢爾噶宰桑阿巴噶斯等來降。壬子，致仕太保、大學士張廷玉卒，命遵世宗遺詔，配饗太廟。甲寅，胡中藻處斬。乙丑，吐魯番伯克莽噶里克來降。免長蘆永利等三場、海豐一縣水災額賦。丙寅，免山東惠民等十六州縣水災額賦。丁卯，綽羅斯臺吉袞布扎布等並葉爾羌等回部和卓木來降。戊辰，琉球國世子尚穆遣使入貢請封，允之。壬申，集賽宰桑齊巴汗來降。

五月甲戌朔，免安徽壽州等十九州縣衛水災額賦。喀爾喀車臣汗副將軍公格勒巴木丕勒褫爵，留營效力，以扎薩克郡王得木楚克代之。戊寅，賑奉天承德等七州縣水災。庚辰，命翰林院侍講全魁、編修周煌往琉球冊封。辛巳，和通額默根宰桑鄂哲特等來降。壬午，庫圖齊納爾宰桑薩賚來降。甲申，準噶爾宰桑烏魯木來降。戊子，阿勒闥沁鄂拓克宰桑塔爾巴來降。己丑，達瓦齊遁特克斯。庚寅，史貽直原品休致。賜鄂昌自盡。辛卯，命黃廷桂為武英殿大學士，仍留四川總督任。調王安國為吏部尚書，以楊錫紱為禮部尚書，何國宗為左都御史。調陳宏謀為湖南巡撫，以吳達善為甘肅巡撫，圖爾炳阿為河南巡撫。壬辰，阿睦爾撒納奏克定伊犁，賞阿睦爾撒納親王雙俸，封其子為世子。晉封班第、薩喇勒為一等公，瑪木特為三等公。賞色布騰巴勒珠爾親王雙俸。封扎拉豐阿為郡王，車布登扎布、普爾普為貝勒。賞車凌親王雙俸。封車凌烏巴什、班珠爾、訥默庫為親王，策楞孟克為郡王。再授傅恆一等公爵。軍機大臣等俱優敘有差。賑江蘇清河、銅山等州縣水災。癸巳，召達勒黨阿來京協辦大學士，以綽勒多署黑龍江將軍。大學士傅恆辭公爵，允之。封班第為誠勇公，薩喇勒為超勇公，瑪木特為信勇公。

六月癸卯朔，以平定準部告祭太廟，遣官告祭天、地、社、稷、先師孔子。命四衛喇特如喀爾喀例，每部落設盟長及副將軍各一人。丙午，阿睦爾撒納奏兵至格登山，大敗達瓦齊之兵。封喀喇巴圖魯阿玉錫、巴圖濟爾噶勒、察哈什等男爵，並授散秩大臣，餘賞賚有差。己酉，加上皇太后徽號曰崇慶慈宣康惠敦和裕壽崇禧皇太后，頒詔覃恩有差。癸丑，阿克敦免，以鄂彌達為刑部尚書，仍署吏部尚書，阿里袞署兵部尚書，降永常為侍郎。命大學士黃廷桂為陜甘總督，調開泰為四川總督。召劉統勛來京，以碩色署湖廣總督，愛必達署云貴總督。己未，羅卜藏丹津等解送京師，遣官告祭太廟，行獻俘禮。庚申，上御午門受俘，宥羅卜藏丹津罪，巴朗、孟克特穆爾伏誅。甲子，以班第等奏阿睦爾撒納與各頭目往來詭秘，擅殺達瓦齊眾宰桑，圖據伊犁。溫旨令即行入覲。戊辰，獲達瓦齊，準部平。

秋七月戊寅，杜爾伯特臺吉伯什阿噶什等來降。丁亥，烏蘭泰以獲達瓦齊封男爵。黑龍江將軍綽勒多改荊州將軍，以達色代之。

八月丙午，賑江蘇海州等七州縣水災雹災。丁未，上奉皇太后巡幸木蘭。壬子，上奉皇太后駐蹕避暑山莊。甲寅，賑山東金鄉等二十二州縣衛水災。封準噶爾臺吉伯什阿噶什為親王。丁巳，上奉皇太后至木蘭行圍。庚申，召尹繼善來熱河。

九月壬申朔，免福建臺灣等三縣上年被水額賦。甲戌，上御行殿，綽羅斯噶勒臧多爾濟等入覲，賜宴。阿睦爾撒納入覲，至烏隴古，叛，掠額爾齊斯臺站。丙子，準噶爾頭目阿巴噶斯等叛。起永常為內大臣，仍辦定西將軍事，策楞、玉保、扎拉豐阿為參贊大臣。命哈達哈留烏里雅蘇臺，會同阿蘭泰辦事。丁丑，阿睦爾撒納犯伊犁。庚辰，頒招撫阿睦爾撒納諭。壬午，上奉皇太后回駐避暑山莊。癸未，賜噶勒臧多爾濟等冠服，封噶勒臧多爾濟為綽羅斯汗，車凌為杜爾伯特汗，沙克都爾曼濟為和碩特汗，巴雅爾為輝特汗。晉封喀爾喀郡王桑齋多爾濟為親王。命哈達哈等討阿睦爾撒納。丁亥，命策楞為定西將軍。以喀爾喀郡王巴雅爾什第等捕誅包沁叛賊臺拉克等，晉封巴雅爾什第為親王，沙克都爾扎布為貝勒，達爾扎諾爾布扎布為貝子。賑浙江山陰等十五州縣、曹娥等五場、湖州一所，雲南劍川一州本年被水災民。賑湖北江陵等八州縣衛本年被水災民。庚寅，逮永常來京，降策楞為參贊大臣，以扎拉豐阿為定西將軍。劉統勛舍巴里坤退駐哈密，切責之。丙申，逮劉統勛來京，命方觀承往軍營辦理糧餉，以鄂彌達署直隸總督。噶勒臧多爾濟之子諾爾布琳沁討阿巴噶斯，敗之，獲得木齊班咱，加封郡王。封貝勒齊木庫爾為郡王。以阿里袞署刑部尚書，調汪由敦為刑部尚書。戊戌，戶部尚書海望卒。

冬十月辛丑朔，策楞褫職逮問，命副都統莽阿納、喀寧阿為西路領隊大臣。甲辰，以衛哲治為工部尚書，鄂寶署廣西巡撫。戊申，賑浙江會稽等州縣場所水災。命富德為參贊大臣。壬子，宥劉統勛、策楞發軍營，以司員效力。癸丑，賑山東鄒縣等十九州縣衛、官臺等四場水災。丁巳，達瓦齊等解至京，遣官告祭太廟社稷，行獻俘禮。戊午，上御門樓受俘，釋達瓦齊等。賑安徽無為等三十二州縣被水饑民。命李元亮署工部尚書。辛酉，起策楞為參贊大臣，署定西將軍，命進剿阿睦爾撒納。甲子，將軍班第、尚書鄂容安敗績於烏蘭庫圖勒，死之。副將軍薩喇勒被執。丙寅，命哈達哈為定邊左副將軍，雅爾哈善為參贊大臣，達勒黨阿為定邊右副將軍，阿蘭泰為烏里雅蘇臺參贊大臣。

十一月辛未，以杜爾伯特貝勒色布騰為北路參贊大臣。癸酉，以策楞為內大臣兼定西將軍，扎拉豐阿為定邊右副將軍，達勒黨阿為參贊大臣。宥青滾雜卜罪。甲戌，以鄂勒哲依、哈薩克錫喇為參贊大臣，尼瑪為內大臣兼參贊大臣。雲南劍川州地震。壬午，調鄂樂舜為山東巡撫，高晉為安徽巡撫，錫特庫為巴里坤都統。癸未，宥達瓦齊罪，封親王，賜第京師。甲午，噶勒雜特得木齊丹畢來降。

十二月癸卯，起烏勒登為領隊大臣。以盧焯署陜西巡撫。丙午，命侍郎劉綸往浙江查辦前巡撫鄂樂舜，並查江南、浙江賑務。戊申，免伊犁本年貢賦。以吉林將軍傅森為兵部尚書，額勒登代之。己未，賑索倫、達呼爾水災霜災。賑湖北潛江等六州縣衛水災。賑兩淮徐瀆等十二場、山西岢嵐州本年水災各有差。

本紀十二

高宗本紀三

二十一年春正月庚午，以額駙科爾沁親王色布騰巴勒珠爾貽誤軍機，褫爵禁錮。喀爾喀親王額琳沁多爾濟以疏縱阿睦爾撒納，處斬。己卯，以準噶爾故總臺吉達什達瓦之妻率眾來降，封為車臣默爾根哈屯。命尹繼善往浙江會審鄂樂舜。丁亥，阿巴噶斯得木齊哈丹等來降。乙未，命哈達哈由阿爾泰進兵協剿。原任副將軍薩喇勒由珠勒都斯來歸，命與鄂勒哲依同掌副將軍印。命協辦大學士達勒黨阿由珠勒都斯進兵協剿。丁酉，致仕協辦大學士阿克敦卒。

二月癸卯，授巴里坤辦事大臣和起欽差大臣關防。戊申，以楊廷璋為浙江巡撫。辛亥，上啟蹕謁孔林。以策楞奏報獲阿睦爾撒納，命改謁泰陵。甲寅，上謁泰陵。免直隸、山東經過州縣錢糧十分之三，歉收地方免十分之五。乙卯，上幸山東，詣孔林。免山東海豐等三縣潮災額賦。壬辰，賑山東蘭山等州縣水災。癸亥，賑浙江仁和等十五州縣場水災。甲子，工部尚書衛哲治病免，以趙弘恩代之。策楞以誤傳獲阿睦爾撒納奏聞。丁卯，命薩喇勒以副將軍駐特訥格爾。戊辰，授碩色為湖廣總督，郭一裕為雲南巡撫。

三月己巳朔，上至曲阜，謁先師孔子廟。授清保為盛京將軍。庚午，釋奠禮成。謁孔林、少昊陵、元聖周公廟。免曲阜丁丑年額賦。辛未，賑山東鄒縣等十七州縣衛水災。丙戌，免江蘇宿遷被災河租，湖北潛江等五州縣上年水災額賦。丁亥，命哈達哈進兵烏梁海布延圖，以青滾雜卜、車布登為參贊大臣。策楞等奏復伊犁。戊子，免安徽宿州等二十一州縣衛、江蘇阜寧等七十二州縣衛上年水災額賦。壬辰，上謁昭西陵、孝陵、景陵，詣孝賢皇后陵奠酒。丙申，賜鄂樂舜自盡。丁酉，上還京師。

夏四月壬子，免山東鄒縣等十九州縣衛上年潮災額賦。命達勒黨阿由西路、哈達哈由北路進徵哈薩克，以哈寧阿、鄂實為參贊大臣。癸丑，命大學士傅恆赴額林哈畢爾噶整飭軍務。策楞、玉保逮問。以烏勒登疏縱阿睦爾撒納處斬。甲寅，命尚書阿里袞在軍機處行走。丁巳，召傅恆回京。富德奏敗哈薩克於塞伯蘇臺。壬戌，免山西岢嵐州二十年霜災額賦。癸亥，軍機大臣雅爾哈善、劉綸罷。命裘曰修在軍機處行走。乙丑，召劉統勛回京。

五月戊辰朔，玉保降領隊大臣，以達勒黨阿為定邊右副將軍，巴祿為參贊大臣。乙亥，免浙江仁和等十三州縣上年被災額賦。庚辰，上詣黑龍潭祈雨。乙酉，以莽阿納、達什車凌為參贊大臣。丁亥，免甘肅甘州等三府本年民屯額賦。賑甘肅皋蘭等二十廳州縣上年霜雹災。辛丑，噶勒雜特宰桑根敦等來降。壬子，以莽阿納為歸化城都統。癸丑，何國宗降調，以趙弘恩為左都御史，調汪由敦為工部尚書，劉統勛為刑部尚書。丙辰，伯什阿噶什屬宰桑賽音伯克來降。癸亥，杜爾伯特臺吉伯什阿噶什遣使來降，命封親王。乙丑，封杜爾伯特臺吉烏巴什為貝子。

秋七月戊辰，免安徽無為等三十二州衛上年水災額賦。壬申，特楞古特宰桑敦多克及古爾班和卓等於濟爾瑪臺詐降，哈達哈等率兵殄之。授哈達哈領侍衛內大臣，車布登扎布郡王，唐喀祿、舒赫德副都統，三都布多爾濟公爵，餘議敘有差。庚辰，漕運總督瑚寶卒，以張師載代之。丁亥，上幸清河，至班第、鄂容安喪次賜奠。壬辰，以青滾雜卜叛跡已著，諭舒明、成袞扎布等捕剿之。癸巳，庫車伯克鄂對等來降。

八月壬寅，以綽爾多為黑龍江將軍。乙巳，命喀爾喀親王成袞扎布為定邊左副將軍，舒明、阿蘭泰、桑齋多爾濟、德沁扎布、塔勒瑪善為參贊大臣。辛亥，命納木扎勒、德木楚克為參贊大臣。以保德署綏遠城將軍。癸丑，上奉皇太后秋獮木蘭。磔阿巴噶斯等於市。戊午，賑車臣汗部落扎薩克輔國公成袞等六旗旱災。額魯特達瑪琳來降。庚申，上奉皇太后巡幸木蘭，行圍。授瑚圖靈阿、富昌、保德、哲庫納、阿爾賓為參贊大臣，隨成袞扎布辦事。以保雲署綏遠城將軍。壬戌，臺吉伯什阿噶什入覲，召見行殿，賜宴。癸亥，予成袞扎布等議敘。甲子，以喀爾喀貝勒品級車木楚克扎布接續臺站，封為貝勒。乙丑，哈達哈等征哈薩克，大敗之。授扎拉豐阿為貝子，明瑞為副都統。賑陜西長安等十三廳州縣雹災。

九月甲戌，達瓦齊近族臺吉巴里率人戶來降，命附牧扎哈沁地方。丁丑，土爾扈特臺吉敦多布達什遣使臣吹扎布入貢，上召見於行幄，賜宴。戊子，免甘肅乾隆元年至十五年積年欠賦，及寧夏安西等二十二州縣衛本年額賦有差。庚寅，上奉皇太后回駐避暑山莊。授杜爾伯特親王伯什阿噶什為盟長。乙未，暹羅國王遣使貢方物。賑山東魚臺等縣水災。

閏九月癸卯，封羅卜藏車楞之子塔木楚克扎布為貝勒。戊申，上奉皇太后回蹕。庚戌，授阿桂為北路參贊大臣。準借黑龍江被水人戶籽種口糧。甲寅，上奉皇太后還京師。賑安徽宿州等十二州縣衛水災。辛酉，免江蘇清河十二州縣衛被災漕項。

冬十月戊辰，命哈達哈以參贊大臣隨同成袞扎布辦事，阿里袞、富德回京。壬申，以富勒赫未能豫防河決，召來京。命愛必達為河道總督，劉統勛署之。調鶴年為山東巡撫，授尹繼善兩江總督，兼管河務。癸酉，以滿福為巴里坤都統。丙子，兆惠以回部霍集占叛狀聞，遣阿敏道等進兵。戊寅，輝特臺吉巴雅爾叛掠洪霍爾拜、扎哈沁，命寧夏將軍和起討之。己卯，賑直隸延慶等八州縣衛本年水災雹災。乙酉，致仕大學士福敏卒。

十一月丁未，賑甘肅皋蘭等二十六廳州縣水雹災。辛亥，調陳宏謀為陜西巡撫，圖勒炳阿為湖南巡撫。甲寅，命仍逮問策楞、玉保。降封扎拉豐阿公爵。以達勒黨阿為定西將軍，兆惠為定邊右副將軍，永貴為參贊大臣。庚申，哈薩克錫喇巴瑪及回人莽噶里克率眾襲將軍和起於闢展。和起力戰死之，命如傅清、拉布敦例恤。己未，黃廷桂奏備馬三萬匹，增兵駐哈密等處。上以「明決擔當」嘉之。賞黃廷桂雙眼花翎、騎都尉世職。壬戌，王安國病免。以汪由敦署吏部尚書，趙弘恩署工部尚書，何國宗署左都御史。

十二月甲子朔，策楞、玉保逮京，途次為額魯特人所害。庚午，賑山西汾陽等縣水災。辛未，諭哲布尊丹巴胡圖克圖加號敷教安眾喇嘛。壬申，以盧焯為湖北巡撫。賑山東金鄉等二十一州縣衛水災。甲戌，免陜西盩厔等四縣本年水災民屯額賦、馬廠地額賦之半。戊寅，獲青滾雜卜於杭噶獎噶斯，賞成袞扎布黃帶，封子一人為世子，封納木扎勒一等伯。己卯，召瑚圖靈阿等回京。以獲青滾雜卜功，晉貝勒車木楚克扎布郡王品級，賞貝勒旺布多爾濟等雙眼花翎。丙戌，達勒黨阿罷協辦大學士，以鄂彌達代之。

二十二年春正月甲午，以南巡免江蘇、安徽、浙江累年逋賦。以成袞扎布為定邊將軍，由巴里坤進剿，車布登扎布署北路定邊左副將軍，舒赫德、富德、鄂實為參贊大臣，色布騰巴勒珠爾、阿里袞、明瑞等為領隊大臣。乙未，賑江蘇清河等十九州縣水災。戊戌，命嵩椿為荊州將軍。以莽古賚為參贊大臣，赴北路軍營。己亥，命哈達哈為參贊大臣，駐科布多。庚子，以哈寧阿、永貴為參贊大臣。癸卯，上奉皇太后南巡。甲辰，授汪由敦吏部尚書，調何國宗為禮部尚書，秦蕙田為工部尚書，趙弘恩仍回左副都御史，白鍾山為江南河道總督，張師載為河東河道總督，楊錫紱為漕運總督，授愛必達江蘇巡撫。丙午，免直隸靜海等三州縣逋賦。丁未，免經過直隸、山東地方本年錢糧十分之三，被災地方十分之五。壬子，賑山東濟寧五州縣衛水災。癸丑，以阿思哈為北路參贊大臣。己未，以嵇璜為江南副總河。命阿桂留烏里雅蘇臺辦事。壬戌，噶勒藏多爾濟、達什車凌等叛。

二月癸亥朔，免經過江南、浙江地方本年錢糧十分之三，被災地方十分之五。甲子，賑江蘇清河十四州縣衛、安徽宿州等四州縣衛災民。丙寅，兆惠全師至烏魯木齊，封一等伯，世襲。丁卯，上奉皇太后渡河至天妃閘，閱木龍。免江南乾隆十年以前漕項積欠。免兩淮灶戶乾隆十七年至十九年未完折價銀兩。乙亥，上奉皇太后渡江。癸未，幸宋臣範仲淹高義園。甲申，上奉皇太后幸蘇州府。乙酉，上奉皇太后臨視織造機房。調富森為吏部尚書，以納木札勒為工部尚書。降阿里袞為侍郎，以兆惠為戶部尚書、領侍衛內大臣，舒赫德為兵部尚書。命成袞扎布、兆惠分路捕剿額魯特叛眾。丙戌，上閱兵於嘉興府後教場。丁亥，上閱兵於石門鎮。己丑，上奉皇太后幸杭州府。庚寅，上閱兵。辛卯，免山東齊河等三州縣民欠，及山西汾陽等二縣、江蘇清河等十二州縣水災額賦。

三月丁酉，噶勒藏多爾濟陷伊犁，命成袞扎布討之。庚子，上奉皇太后駐蹕蘇州府。己酉，上奉皇太后幸江寧府。免江南之江寧、蘇州，浙江之杭州三府附郭諸縣本年額賦。庚戌，上奠明太祖陵。輝特臺吉車布登多爾濟叛，哈達哈討獲之。命盡誅丁壯，以女口賞喀爾喀。辛亥，以哈達哈為兵部尚書。癸丑，上奉皇太后渡江。甲寅，召原任大學士史貽直入閣辦事，黃廷桂仍以大學士兼管陜甘總督。丙辰，免陜西潼關等廳州縣上年水雹災額賦。召劉統勛赴行在。己未，上奉皇太后渡河。

夏四月壬戌朔，直隸總督方觀承劾奏巡檢張若瀛擅責內監僧人。上斥為不識大體，仍諭內監在外生事者聽人責懲。乙丑，免江蘇淮安等三府州地畝額賦。命劉統勛督修徐州石工，侍郎夢麟督修六塘以下河工，副總河嵇璜督修昭關滾壩支河，均會同督、撫、總河籌辦。召成袞扎布、兆惠、舒赫德等來京，以雅爾哈善為參贊大臣，掌定邊右副將軍印，命阿里袞駐巴里坤辦事。丙寅，上至孫家集閱堤工。唐喀祿獲車布登多爾濟，以普爾普部人賞烏梁海。丁卯，上渡河，至荊山橋、韓莊閘閱河工。戊辰，免直隸延慶等州縣衛二十一年雹災水災額賦。庚午，減山東海豐縣屬黎敬等五莊糧額，並免十一年至二十年逋賦。以松阿里為綏遠城將軍。獲普爾普。辛未，上至闕里釋奠先師孔子。上奉皇太后駐蹕靈巖。命史貽直仍以文淵閣大學士兼吏部尚書。乙亥，改松阿里為涼州將軍，以保德為綏遠城將軍。戊寅，免山東濟寧等五州縣逋賦。己卯，調蔣炳為河南巡撫，以阿思哈為湖南巡撫。庚辰，免河南夏邑等四縣逋賦。辛巳，以夏邑生員段昌緒藏吳三桂偽檄，命方觀承赴河南會同圖勒炳阿嚴鞫之。乙酉，何國宗罷。丁亥，上還京師。命秦蕙田署禮部尚書。戊子，以前布政使彭家屏藏明末野史，褫職逮問。以歸宣光為禮部尚書。庚寅，福建廈門火。丁酉，上詣藍靛廠迎皇太后居申昜春園。乙巳，賜蔡以臺等二百四十二人進士及第出身有差。丁未，霍集占叛，副都統阿敏道死之。

六月辛酉朔，以胡寶瑔為河南巡撫，阿思哈署江西巡撫。壬戌，免甘肅及河南夏邑等四縣明年額賦。癸亥，以愛必達為雲貴總督，調陳宏謀為江蘇巡撫，明德為陜西巡撫，定長為山西巡撫。甲子，賑河南鄢陵等州縣水災。戊辰，彭家屏論斬。丁丑，賞達什達瓦部落兩月口糧。癸未，喀爾喀達瑪琳叛，命桑寨多爾濟討之。己丑，賑安徽宿州等十六州縣衛水災、甘肅碾伯等三十八州縣廳水雹災。

秋七月辛卯朔，賑山東館陶等州縣水災。壬辰，以劉藻為雲南巡撫。癸卯，賜彭家屏自盡。命史貽直仍兼工部。乙巳，賑安徽宿州等十州縣水災雹災。丙午，賑山東東平州等五州縣水災。以獲巴雅爾授富德內大臣，封貝勒羅布藏多爾濟為郡王。丁未，以楊應琚為閩浙總督，以鶴年為兩廣總督，蔣洲為山東巡撫，塔永寧為山西巡撫。哈薩克汗阿布賚遣使入貢。戊申，上奉皇太后巡幸木蘭。癸丑，額魯特臺吉渾齊等殺札那噶爾布，以其首來降。戊午，賑山東濟寧等三十二州縣衛水災、福建龍嚴等二州縣水災。

八月丙寅，哈薩克霍集伯爾根等降。丁卯，以薩喇善為吉林將軍，傅森署之。戊辰，賑甘肅柳溝等三衛旱災。乙亥，上奉皇太后巡幸木蘭，行圍。賑山西汾陽水災。辛巳，巴雅爾、達什車凌伏誅。

九月癸巳，克埒特、烏嚕特各部俱平。甲午，上御行殿，哈薩克阿布賚等使臣入覲，賜宴。戊戌，以富勒渾為湖南巡撫。琿齊等復叛。庚子，額魯特沙喇斯、瑪呼斯二宰桑叛，命都統滿福討之。以雅爾哈善為兵部尚書。辛丑，上奉皇太后回駐避暑山莊。壬寅，磔尼瑪等於故將軍和起墓前。丁未，命劉統勛赴山東、江南辦理河工。辛亥，上奉皇太后還京師。

冬十月壬戌，上幸南苑，行圍。癸亥，琉球入貢。乙丑，以雅爾哈善署定邊右副將軍。丁卯，召車布登扎布來京，以納木扎勒署定邊左副將軍。阿桂赴科布多，以莽古賚為北路參贊大臣。辛未，以兆惠為定邊將軍，車布登扎布為定邊右副將軍。丙戌，以永貴為陜西巡撫。

十一月丙申，以喀爾喀親王德沁扎布為北路參贊大臣。壬子，以吳拜為左都御史。戊午，賑甘肅皋蘭等二十二廳州縣霜雹等災。

十二月癸亥，以陳宏謀為兩廣總督，李侍堯署之，託恩多為江蘇巡撫，阿爾泰為山東巡撫。己巳，大學士陳世倌乞休，許之。乙亥，封車木楚克扎布為郡王。丁丑，賑扎嚕特、阿嚕、科爾沁三旗災。庚辰，舒赫德以失機褫職。甲申，加史貽直、陳世倌太子太傅，鄂彌達、劉統勛太子太保。

是歲，朝鮮、暹羅、琉球入貢。

二十三年春正月己丑，賑河南衛輝等府屬災民一月。免甘肅乾隆十六年至二十二年逋賦。庚寅，命兆惠、車布登扎布剿沙喇伯勒，雅爾哈善、額敏和卓徵回部。辛卯，賑江蘇清河等十八州縣、安徽宿州等十州縣災民有差。癸酉，賑直隸大名等州縣災民。丙午，以俄羅斯呈驗阿睦爾撒納尸及哈薩克稱臣納貢，宣諭中外。己酉，吏部尚書汪由敦卒，上親臨賜奠。壬子，以劉統勛為吏部尚書，調秦蕙田為刑部尚書，以嵇璜為工部尚書，調鍾音為廣東巡撫，周琬為福建巡撫，周人驥署貴州巡撫。癸丑，命雅爾哈善為靖逆將軍，額敏和卓、哈寧阿為參贊大臣，順德訥、愛隆阿、玉素布為領隊大臣，徵回部。命永貴、定長以欽差大臣關防辦理屯田事務。

二月庚申，朝鮮入貢。癸亥，賑陜西葭州等八州縣旱災。乙丑，賑德州等三十七州縣衛所災民。

三月庚寅，上謁西陵。癸巳，上謁昭西陵、孝陵、孝東陵、景陵。庚子，上謁泰陵。辛丑，兆惠等進兵沙喇伯勒，獲扎哈沁哈拉拜，盡殲其眾。舍楞遁，命和碩齊、唐喀祿追捕之。壬寅，免江蘇山陽等二十五州縣衛額賦有差。乙巳，御試翰林、詹事等官，擢王鳴盛等三員為一等，餘升黜有差。試由部院改入翰林等官，擢德爾泰為一等，餘升黜有差。丁未，以吳士功為福建巡撫，鍾音為陜西巡撫，托恩多為廣東巡撫，莊有恭署江蘇巡撫，馮鈐為湖北巡撫。

夏四月壬戌，免甘肅蘭州等六府州縣乾隆三年至十年逋賦。戊辰，復封額駙色布騰巴勒珠爾為親王。免直隸霸州等三十三州縣廳乾隆十年至二十年逋賦。庚午，致仕大學士陳世倌卒。壬申，命李元亮兼署戶部尚書。免直隸魏縣等二十九州縣廳上年水災額賦。丙子，命陳宏謀回江蘇，以總督銜管巡撫事。以馮鈐為湖南巡撫，莊有恭署湖北巡撫，李侍堯署兩廣總督。庚辰，上詣黑龍潭祈雨。壬午，以旱命刑部清理庶獄，減徒以下罪，直隸如之。

五月戊子，免甘肅通省二十四年額賦。癸丑，賑陜西延安等三府州旱災。

六月辛未，免陜西榆林等八州縣逋賦。癸未，免陜西靖邊等八州縣上年額賦。直隸元城等州縣蝗。

秋七月丁亥，免甘肅安西等三廳衛二十二年風災額賦。己丑，毛城鋪河決。庚寅，霍集占援庫車，雅爾哈善等擊敗之。免福建臺灣縣旱災額賦。丙申，加黃廷桂少保，楊應琚、開泰太子太保，楊錫紱太子少師，陳宏謀、高晉、胡寶瑔太子少傅，白鍾山、愛必達、吳達善太子少保。戊戌，賑山西靜樂等州縣水雹災。庚子，上奉皇太后秋獮木蘭。壬寅，舍楞奔俄羅斯。召阿桂還。癸卯，右翼布魯特瑪木特呼裡比米隆遣其弟舍爾伯克入覲。諭縛獻哈薩克錫喇。乙巳，以納木札勒為靖逆將軍，三泰為參贊大臣。諭兆惠赴庫車，丙午，上奉皇太后駐避暑山莊。戊申，賞車布登扎布親王品級。壬子，賑陜西延安等十七州縣旱雹災。

八月丙寅，雨。己巳，上奉皇太后幸木蘭行圍。甲戌，以都賚為兵部尚書。丁丑，賑甘肅皋蘭等二十四州縣廳旱災。壬午，緬甸國王莽達喇為得楞野夷所害，木梳鋪土官甕藉牙自立。

九月己丑，賜布魯特使臣舍爾伯克宴。提督馬得勝以攻庫車失機，處斬。庚寅，右部哈薩克圖裏拜及塔什乾回人圖爾占等來降。丙申，奉皇太后駐避暑山莊。戊戌，調歸宣光為左都御史，以嵇璜為禮部尚書，命梁詩正署工部尚書。命駐防伊犁大臣兼理回部事務。己亥，賑浙江仁和等縣水災。甲辰，哈喇哈勒巴克回部來降。庚戌，和闐城伯克霍集斯等來降。壬子，烏什城降。

冬十月癸亥，賑浙江錢塘等十六縣場水災，山西朔平府屬霜災。丁卯，賑直隸大城等九縣水雹霜災。兆惠自巴爾楚克進兵葉爾羌。甲戌，吳拜病免，以德敏為左都御史。賑直隸滄州等六州縣場水災。

十一月甲申朔，右部哈薩克遣使來朝，賜宴。乙酉，上回蹕。丙戌，上幸南苑行圍。戊子，上大閱。己丑，以阿里袞為參贊大臣，赴兆惠軍營。辛卯，賑江蘇海州等五州縣水旱潮災。丁酉，兆惠至葉爾羌城外，陷賊圍中。授富德為定邊右副將軍，阿里袞、愛隆阿、福祿、舒赫德為參贊大臣，往葉爾羌策應。己亥，以十二月朔望日月並蝕，諭修省。辛丑，克里雅伯克阿裏木沙來降。甲辰，以兆惠深入鏖戰，封一等武毅謀勇公，晉額敏和卓郡王品級，霍集斯貝子加貝勒品級。丁未，納木扎勒、三泰、奎瑪岱策應兆惠，途次遇賊，死之。加贈納木扎勒公爵、三泰子爵、奎瑪岱世職。以舒赫德為工部尚書。庚戌，富德赴葉爾羌。

十二月癸丑朔，日蝕。左副都御史孫灝奏請明年停止巡幸，上斥其識見舛繆，改用三品京堂，並以「效法皇祖練武習勞」諭中外。賑福建臺灣等四縣風災。加賑浙江仁和等七縣所水災。壬戌，裘曰修罷軍機處行走。丁卯，除甘肅張掖等四廳縣水沖田畝額賦。戊辰，晉封喀爾喀扎薩克郡王齊巴克雅喇木丕勒為親王。壬申，免浙江錢塘等七縣本年水災額賦。

二十四年春正月甲申，免甘肅通省明年額賦及積年各項積欠。癸巳，雅爾哈善處斬。己亥，大學士伯黃廷桂卒，以吳達善為陜甘總督，明德為甘肅巡撫，暫護總督。授李侍堯兩廣總督。癸卯，命蔣溥為大學士，仍管戶部尚書，梁詩正為兵部尚書，歸宣光為工部尚書，陳德華為左都御史，李元亮兼管兵部滿尚書，蘇昌署滿工部尚書。

二月壬戌，哈寧阿論斬。癸亥，賑車都布等三旗旱災。甲子，富德、阿里袞與霍集占戰呼爾璊，大敗之。封富德為三等伯，予舒赫德、阿里袞、豆斌等世職。命舒赫德回阿克蘇辦事。己巳，富德兵至葉爾羌，會兆惠兵進攻。晉封富德一等伯。命車布登扎布為副將軍，福祿、車木楚克扎布為參贊大臣。鄂斯滿等陷克里雅。諭巴祿援和闐。庚辰，以兆惠、富德回阿克蘇，嚴責之。

三月癸未，命舒赫德同霍集斯駐和闐，截賊竄路。己丑，以頭等侍衛烏勒登、副都統齊努渾為北路參贊大臣。壬辰，召楊應琚來京，以楊廷璋署閩浙總督。甲午，彗星見。己亥，明瑞晉封承恩毅勇公。江蘇淮安等三府州蝗。

夏四月辛亥，富德等援和闐。癸丑，以阿桂為富德軍營參贊大臣。丁巳，常雩，祀天於圜丘。上以農田望澤，命停止鹵簿，步行虔禱。以楊應琚為陜甘總督，吳達善以總督銜管巡撫事。戊午，以楊廷璋為閩浙總督，莊有恭為浙江巡撫。庚申，免浙江錢塘等十六縣場上年風災額賦。辛酉，展賑甘肅河州等處旱災。命刑部清獄減刑，甘肅亦如之。甲子，賑甘肅狄道等二十三廳州縣衛旱災雹災。丁卯，上臨原任大學士黃廷桂喪。癸酉，免山西陽曲等五州縣上年水災雹災額賦。丁丑，禁織造貢精巧絺繡。命舒赫德仍回駐阿克蘇。

五月辛巳，免陜西潼關等六十五廳州縣本年額賦有差。辛卯，上詣黑龍潭祈雨。丁酉，賑陜西咸寧等州縣旱災。己亥，詔諸臣修省，仍直言得失。辛丑，上素服詣社稷壇祈雨。丁未，上以雨澤未沛，不乘輦，不設鹵簿，由景運門步行祭方澤。己酉，賑甘肅皋蘭等州縣被旱災民。

六月庚戌，緩常犯奏請處決。甲寅，以恆祿為綏遠城將軍。戊午，賑陜西榆林等十一州縣旱災。庚申，上以久旱，步至圜丘行大雩禮。是日，大雨。命兆惠進兵喀什噶爾，富德進兵葉爾羌。甲戌，江蘇海州等州縣、山東蘭山等縣蝗，諭裘曰修、海明捕蝗。丙子，英吉利商船赴寧波貿易，莊有恭奏卻之。諭李侍堯傳集外商，示以禁約。

閏六月丙戌，免福建臺灣等三縣上年風災額賦。丁酉，賑甘肅皋蘭等州縣旱災。庚子，布拉呢敦棄喀什噶爾遁。甲辰，霍集占棄葉爾羌遁。丙午，以劉綸為左都御史。戊申，以甘肅旱，停發本年巴里坤等處遣犯。

秋七月己酉朔，兆惠等奏喀什噶爾、葉爾羌回眾迎降。布拉呢敦、霍集占遁巴達克山。命阿里袞等率兵攻巴爾楚克。庚戌，諭兆惠等追捕布拉呢敦、霍集占。命車布登扎布駐伊犁，防霍集占等入俄羅斯。辛亥，以捕蝗不力，奪陳宏謀總督銜。壬子，上奉皇太后啟蹕，秋獮木蘭。己未，上奉皇太后駐蹕避暑山莊。停徵山西陽曲等三十九廳州縣旱災額賦。丁丑，改西安總督為川陜總督，四川總督為四川巡撫，甘肅巡撫為甘肅總督管巡撫事。以開泰為川陜總督，楊應琚為甘肅總督。山西平定等州縣蝗。

八月己卯，明瑞追剿霍集占等於霍斯庫魯克嶺，大敗之。壬午，賑甘肅皋蘭等四十廳州縣本年旱災。己丑，申禁英吉利商船逗遛寧波。壬辰，富德等奏追剿霍集占於阿勒楚爾，大敗之。癸巳，上奉皇太后幸木蘭，行圍。庚子，富德奏兵至葉什勒庫勒諾爾，霍集占竄巴達克山。

九月庚戌，賑浙江江山等縣水災。論剿賊功，晉封回人鄂對為貝子，阿什默特、哈岱默特為公，復敏珠爾多爾濟公爵。癸丑，定西域祀典。命阿桂赴阿克蘇辦事。晉封玉素布為貝勒。丙寅，改甘肅安西鎮為安西府。上奉皇太后還京師。以蘇昌為湖廣總督。除回城霍集占等苛斂。

冬十月己卯，頒給阿桂欽差大臣關防。癸未，賑山西陽曲等五十六廳州縣旱災。丁亥，賜哈寧阿自盡。戊子，禁州縣捕蝗派累民間。癸巳，免山西助馬口莊頭本年旱災額賦十分之七。乙未，以鄂弼為山西巡撫。賑盛京開原等城、承德等七州縣旱災，撫恤長蘆滄州等六州縣、嚴鎮等五場被水灶戶，均蠲額賦有差。免甘肅狄道等二十二廳州縣上年水災雹災額賦。丙申，賑順天直隸固安等四十七州縣廳水霜雹蟲災，並蠲額賦有差。丁酉，諭：「國家承平百年，休養滋息，生齒漸繁。今幸邊陲式廓萬有餘里，以新闢之土疆，佐中原之耕鑿，又化兇頑之敗類為務本之良民，一舉而數善備。各督撫其通飭所屬，安插巴里坤各城人犯，分別懲治，勿以縱釋有罪為仁，使良法不行。」己亥，賑江蘇上元等十九州縣廳衛水蟲風潮災。庚子，富德奏巴達克山素勒坦沙獻霍集占首級，全部投誠。命宣諭中外。將軍兆惠加賞宗室公品級鞍轡。將軍富德晉封侯爵，並賞戴雙眼花翎。參贊大臣公明瑞、公阿里袞賞戴雙眼花翎。舒赫德以下，均從優議敘。晉封額敏和卓為郡王，賞玉素布郡王品級。辛丑，以平定準、回兩部用兵本末，制開惑論，宣示中外。賑浙江嘉興等二十州縣衛所、雙穗等九場水災蟲災。壬寅，卻諸王大臣請上尊號。賑陜西定邊等九縣旱雹霜災。癸卯，召喀爾喀、杜爾伯特諸部落汗、王、公等赴太平嘉宴。

十一月辛亥，以平定回部，上率諸王大臣詣皇太后壽康宮慶賀。御太和殿受朝賀。頒詔中外，覃恩有差。辛西，楊應琚加太子太師。乙丑，除山東濟寧州、魚臺縣水淹地賦。癸酉，命各回城伯克等輪班入覲。哈爾塔金布魯特來降。

十二月甲子，賑甘肅皋蘭等十四廳州縣及東樂縣丞屬本年旱災。癸巳，免兩淮丁溪等七場被災應納折價十分之七。甲午，賑山東海豐等十六州縣衛、永阜等三場本年水災潮災。丁酉，免浙江江山等三縣本年水災額賦。

二十五年春正月戊申，以西師凱旋，再免來歲甘肅額賦。己酉，賑甘肅皋蘭等州縣旱災。庚戌，命烏魯木齊屯田。乙卯，霍罕額爾德尼伯克遣使陀克塔瑪特等入覲。丙辰，巴達克山素勒坦沙遣使額穆爾伯克等及齊哩克、博羅爾使入覲。定邊將軍兆惠等以霍集占首級來上，並俘酋捫多索丕等至京。丁巳，上御午門行獻俘禮。命霍集占首級懸示通衢，宥捫多索丕等罪。己未，布魯特阿濟比遣使錫喇噶斯等入覲。

二月丁丑，命侍郎裘曰修、伊祿順清查甘肅各州縣辦理軍需。賑扎薩克圖汗等四旗部落饑。癸未，上啟蹕詣東陵。乙酉，賑山西陽曲等州縣上年旱災。丙戌，上謁昭西陵、孝陵、孝東陵、景陵。丁亥，以清馥遷延諱匿，命正法。辛卯，免盛京等十九驛旱災額賦，並賑之。癸巳，上還京師。丙申，命車布登扎布以副將軍統兵剿捕哈薩克巴魯克巴圖魯，以瑪巘、車木楚克扎布為參贊大臣。上詣泰陵。己亥，上謁泰陵。以兆惠、富德為御前大臣。壬寅，兆惠等凱旋，上至良鄉郊勞。癸卯，上還京師。甲辰，賜哈密扎薩克郡王品級、貝勒玉素布等冠服有差。

三月丙午朔，上御太和殿受凱旋朝賀。丁未，試辦伊犁海努克等處屯田。設烏魯木齊至羅克倫屯田村莊。免安徽懷寧等十七州縣衛上年水蟲災額賦。壬子，以阿布都拉為烏什阿奇木伯克，阿什默特為和闐阿奇木伯克，噶岱默特為喀什噶爾阿奇木伯克，鄂對為葉爾羌阿奇木伯克。甲寅，頒阿桂關防，駐伊犁辦事，常亮等協同辦事。丁巳，免浙江仁和等十州縣衛所、雙穗等九場上年水災蟲災額賦。辛酉，賑江蘇上元等五十五州縣衛上年水災。甲子，上臨和碩和婉公主喪次，賜奠。丙寅，上幸皇六子永瑢第。戊辰，命新柱往葉爾羌辦事。己巳，晉封純貴妃為皇貴妃。以巴圖濟爾噶勒為內大臣。庚午，免山東海豐等十六州縣、永阜等三場上年潮水災額賦。

夏四月戊子，以山東蘭山等縣蝻生，命直隸豫防之。己亥，內大臣薩喇勒卒。

五月甲辰朔，日食，詔修省。丙午，諭陜甘總督轄境止烏魯木齊，飭楊應琚仍回內地。壬子，詔曰：「內地民人往蒙古四十八部種植，設禁之，是厲民。今烏魯木齊各處屯政方興，客民前往，各成聚落，汙萊闢而就食多，大裨國家牧民本圖。無識者又疑勞民。特為宣諭。」癸丑，賜畢沅等一百六十四人進士及第出身有差。丁巳，免安徽懷寧等十七州縣衛上年水災蟲傷額賦。乙丑，裁陜西榆葭道，改延綏道為延榆綏道，移駐榆林府，以鄜州隸督糧道。己巳，哈薩克阿布勒巴木比特遣使入覲，賜敕書，卻所請游牧伊犁，及居住巴爾魯克等地。前掠烏梁海之巴魯克巴圖魯服罪，獻還所獲，仍錫賚之。

六月乙亥，免甘肅徵本年及來年耗羨。丁酉，召阿里袞回京。命海明赴喀什噶爾辦事。

秋七月癸卯朔，諭熱河捕蝗。甲辰，山西寧遠等廳、直隸廣昌等州縣蝗。甲寅，伯什克勒木等莊回人邁喇木呢雅斯叛，阿里袞剿平之。以阿思哈為江西巡撫。乙卯，賑江蘇高郵等州縣水災。戊辰，以楊寧為喀什噶爾提督。己巳，以俄羅斯駐兵和寧嶺、喀屯河、額爾齊斯、阿勒坦諾爾四路，聲言分界，諭阿桂、車布登扎布等來歲以兵逐之。

八月丙戌，命烏魯木齊駐劄大臣安泰、定長、永德為總辦，列名奏事。其大臣侍衛等，均如領隊大臣例，專任一事，咨安泰等轉奏。己丑，上奉皇太后秋獮木蘭。壬辰，以阿桂總理伊犁事務，授為都統。丙申，上奉皇太后駐避暑山莊。戊戌，上奉皇太后幸木蘭，行圍。己亥，增設江蘇江寧布政使，駐江寧府，分轄江、淮、揚、徐、通、海六府州。以蘇州布政使分轄蘇、松、常、鎮、太五府州，安徽布政使回駐安慶。命託庸調補江寧布政使。命戶部侍郎於敏中在軍機處行走。

九月乙卯，喀爾喀車臣汗札薩克旺沁扎布，以不能約束屬人，革札薩克，降貝子為鎮國公。丙辰，恆祿引見，以舒明署綏遠城將軍。丁巳，三姓副都統巴岱以挖葠人眾滋事，不能捕治，反給牌票，上以畏懦責之，命正法。庚申，命德爾格駐闢展辦事。癸亥，哈薩克汗阿布賚使都勒特克埒入覲。

冬十月壬申朔，上奉皇太后回駐避暑山莊。乙亥，以蘇州布政使蘇崇阿刑求書吏，妄奏侵蝕七十餘萬，劉統勛等鞫治皆虛，革發伊犁。戊寅，以恆祿為吉林將軍，如松為綏遠城將軍。乙酉，賑安徽宿州等十三州縣衛本年水災。辛卯，上奉皇太后還京師。以阿里袞為領侍衛內大臣。癸巳，免直隸宣化等七州縣本年水雹災額賦。己亥，賑湖南常寧等十二州縣衛旱災。

十一月癸卯，免江蘇山陽等二十五州縣衛本年水災額賦有差。丁未，除山東永利等二場並海豐縣潮沖灶地額賦。庚申，賑甘肅洮州等二十七廳州縣衛本年水災。丙寅，以常鈞署江西巡撫。庚午，允墾肅州鄰邊荒地，開渠溉田。

十二月丙戌，西安將軍松阿哩以受屬員餽遺，褫職論絞。命甘肅總督仍改為陜甘總督。以伊犁、葉爾羌等處均駐大臣，無須更置道員，歸總督轄。停四川總督兼管陜西。調胡寶瑔為江西巡撫，吳達善為河南巡撫，以明德為甘肅巡撫。丁亥，大學士蔣溥以病乞休，溫諭慰留。壬辰，上幸瀛臺，賜入覲葉爾羌諸城伯克薩裡等食，至重華宮賜茶果。壬辰，阿思哈論絞。丙申，德敏遷荊州將軍。以永貴為左都御史，命赴喀什噶爾辦事，代舒赫德回京。

是年，朝鮮、南掌入貢。

二十六年春正月壬寅，紫光閣落成，賜畫像功臣並文武大臣，蒙古王公等宴。賑湖南零陵等七州縣、江蘇清河等六州縣水災。丙午，以愛必達、劉藻兩年所出屬員考語相同，下部嚴議。浙江提督馬龍圖以挪用公項，解任鞫治。甲寅，尹繼善陛見，高晉護兩江總督。調海明赴阿克蘇辦事。命舒赫德赴喀什噶爾辦事，永貴赴葉爾羌辦事。癸亥，以傅森署左都御史。癸酉，上臨大學士蔣溥第視疾。鄂寶以回護陸川縣縱賊一案，下部嚴議。以託庸為廣西巡撫，永泰署湖南巡撫。庚辰，上奉皇太后西巡五臺。壬午，免所過州縣額賦十分之三。甲申，上奉皇太后謁泰陵。乙酉，安南國王黎維禕卒，封其侄黎維為安南國王。丁亥，免直隸宣化、萬全等八州縣乾隆八年至十八年逋賦。癸巳，上奉皇太后駐臺麓寺。己亥，免山東濟寧等三州縣上年水災額賦。貸甘肅淵泉等三縣農民豌豆籽種，令試種。

三月庚子，希布察克布魯特額穆爾比自安集延來歸，遣使入覲。乙巳，上幸正定府閱兵。戊申，江南河道總督白鍾山卒，以高晉代之。調託庸為安徽巡撫，以熊學鵬為廣西巡撫。己酉，設喀什噶爾駐劄辦事大臣，命伊勒圖協同永貴辦事。庚戌，賑安徽宿州等十三州縣衛水災。壬子，上幸平陽澱行圍。乙卯，免直隸宣化等二縣上年雹災額賦。丁卯，授阿桂內大臣。改綏遠城建威將軍曰綏遠城將軍。己巳，南掌國王蘇嗎喇薩提拉準第駕公滿遣使表賀皇太后聖壽、皇上萬壽，並貢方物。

夏四月庚午，上臨莊親王第、大學士蔣溥第視疾。辛未，莊有恭奏劾參將安廷召，不以保舉在前，姑容於後，諭嘉之。己卯，大學士蔣溥卒。命旌額理、阿思哈赴烏魯木齊辦事，達桑阿赴阿克蘇辦事，代安泰、定長、納世通回京。戊子，免湖南常寧等十二州縣上年旱災額賦有差。庚寅，上閱健銳營兵。壬辰，以李侍堯為戶部尚書，調蘇昌為兩廣總督，愛必達為湖廣總督。以吳達善為雲貴總督，常鈞為河南巡撫。癸巳，命劉藻暫署云貴總督。甲午，賜王傑等二百一十七人進士及第出身有差。

五月丁未，以劉統勛為東閣大學士，兼管禮部事，梁詩正為吏部尚書、協辦大學士，劉綸為兵部尚書，金德瑛為左都御史。戊午，以定長為福建巡撫，楊廷璋兼署之。

六月癸未，賑雲南新興等二州縣地震災。壬辰，免江蘇句容等十八州縣衛坍地額賦。

秋七月辛丑，協辦大學士鄂彌達卒，命兆惠協辦大學士。調舒赫德為刑部尚書，兆惠署。以阿桂為工部尚書，阿里袞署。癸丑，上啟蹕，秋獮大蘭。命諴親王允祕扈皇太后駕。壬戌，上駐避暑山莊。以皇太后巡幸木蘭，直隸沿途地方文武玩忽規避，飭下部嚴議。丙寅，河南祥符等州縣河溢。

八月丁丑，賑湖北漢川等十三州縣衛水災。戊寅，以湯聘為湖北巡撫，胡寶瑔為河南巡撫，常鈞為江西巡撫。庚辰，命高晉赴河南協辦河工。辛卯，上奉皇太后幸木蘭。壬辰，察噶爾、薩爾巴噶什兩部伯克之兄子孟克及雅木古爾齊入覲。

九月丁酉，停今年勾決。辛丑，命明瑞赴伊犁辦事，代阿桂回京。癸卯，山東曹縣二十堡黃河及運河各漫口均合龍。丙午，賑湖南武陵等州縣水災。戊申，河南懷慶府丹、沁二河溢入城，沖沒人口千三百有奇，賑被災人民。壬子，賑湖北沔陽等十一州縣衛水災。乙卯，以竇光鼐於會讞大典，紛呶謾詈，下部嚴議。己未，命素誠赴烏什辦事，代永慶回京。以札拉豐阿為烏里雅蘇臺參贊大臣，雅郎阿赴科布多辦事，代札隆阿、福祿回京。庚申，命傅景赴西藏辦事，代集福回京。乙丑，賑山東濟河等四十五州縣水災，河南祥符等五十四州縣本年水災。

冬十月戊辰，除甘肅皋蘭等三十二廳州縣水沖田畝額賦，並免山丹等五縣水沖撥運糧米。辛未，上奉皇太后還京師。壬辰，召裘曰修回京。賑江蘇銅山等縣水災。周人驥奏仁懷等處試織繭紬，各屬仿行，上嘉之。

十一月乙未朔，賑順直固安等六十九州縣本年水災。丁酉，以英廉為總管內務府大臣。己亥，河南楊橋漫口合龍。辛丑，調嵩椿為察哈爾都統，以舒明為綏遠城將軍。癸卯，免山西陽曲等三十八州縣、大同管糧等十四廳二十四年水災隨徵耗銀。丁未，免河南祥符等四十三州縣漕糧漕項有差。辛亥，減江蘇山陽等二十一州縣衛水沈地畝，並除民屯、學田、湖蕩、草灘額賦。癸丑，禮部尚書五齡安以讀表錯誤，褫職。甲寅，上奉皇太后御慈寧宮，加上徽號曰崇慶慈宣康惠敦和裕壽純禧恭懿皇太后，翌日頒詔覃恩有差。以永貴為禮部尚書，阿里袞署之。丙辰，上奉皇太后御慈寧宮，率王大臣行慶賀禮。進製聖母七旬萬壽連珠，奉皇太后懿旨，停止進獻。以勒爾森為左都御史。

十二月丁卯，以雲南江川等二州縣地震成災，命加倍賑之，仍免本年額賦。辛未，免江蘇南匯等六州縣二十三年水旱災額賦。甲戌，賑山西文水等十三州縣水災。甲申，賑湖北漢川等二縣衛水災。

二十七年春正月丙申，以奉皇太后巡省江、浙，詔免江蘇、安徽、浙江逋賦。賑河南祥符等州縣災民有差。丁酉，以科爾沁敏珠爾多爾濟旗災，貸倉穀濟之。丙午，上奉皇太后南巡，發京師，免直隸、山東經過地方本年錢糧十分之三，上年被災處十分之五。戊申，左都御史金德瑛卒，以董邦達代之。賑順直文安等二十八州縣上年水災。甲寅，賑山東曹、齊河等二縣水災有差。召多爾濟回京，命容保駐西寧辦事。丁巳，綏遠城將軍舒明卒，調蘊著代之。戊午，免山東惠民等十五州縣衛歷年民欠穀銀。己未，以周人驥固執開南明河，荒農累民，罷之。命喬光烈為貴州巡撫。癸亥，命清查俄羅斯疆界。

二月己巳，賑江蘇高郵等十一州縣、安徽太和等五州縣水災。庚午，命尹繼善為御前大臣。壬申，上奉皇太后渡河，閱清口東壩、惠濟閘。命阿里袞為御前大臣，高晉為內大臣。丙子，朝鮮入貢。丁丑，哈薩克使策伯克等入覲行在，賜冠服有差。庚辰，上奉皇太后渡江，閱京口兵。辛巳，上幸焦山。乙酉，上奉皇太后臨幸蘇州府。丙戌，免河南祥符等四十三州縣上年水災額賦。戊子，上謁文廟。

三月甲午朔，上奉皇太后臨幸杭州府。乙未，上幸海寧閱海塘。丁酉，賑湖北潛江等九州縣衛水災。戊戌，上閱兵。庚子，免江、浙節年未完地丁屯餉、漕項，並水鄉灶課銀。辛丑，賑山東齊河等五州縣上年水災。壬寅，上幸觀潮樓。賜浙江召試貢生沈初等二人舉人，與進士孫士毅等二人並授內閣中書。癸卯，上奉皇太后臨視織造機房。丙午，回蹕。丁未，加錢陳群刑部尚書銜。甲寅，上奉皇太后渡江。乙卯，命濬築直隸各河堤，以工代賑。丙辰，移山西歸綏道駐綏遠城。己未，上祭明太祖陵。閱兵。幸兩江總督尹繼善署。庚申，免江蘇江寧、蘇州，杭州附郭諸縣本年額賦。辛酉，賜江南召試諸生程晉芳等五人舉人，與進士吳泰來等三人並授內閣中書。壬戌，上奉皇太后渡江。

夏四月庚午，上閱高家堰，諭濟運壩至運口接建磚工。上奉皇太后渡河。以大理寺少卿顧汝修奉使安南，擅移書詰責國王，褫職。癸酉，命莊親王允祿等由水程奉皇太后回蹕。上登陸由徐州閱河。甲戌，免浙江仁和等十縣、湖州一所、仁和等五場上年水災額賦。庚辰，上祭孟子廟，謁先師廟。辛巳，上謁孔林。賑甘肅安定等十州縣上年雹災。壬午，免山東齊河等四十四州縣衛所上年水災額賦。戊子，皇太后登陸，駐蹕德州行宮。己丑，上送皇太后登舟。庚寅，命劉統勛會勘景州疏築事宜。辛卯，免順直大興等十州縣廳逋賦。

五月甲午，以乾清門行走額魯特鄂爾奇達遜奮勉勇往，賞三等伯爵。賑安徽壽州等十州縣衛上年水災。乙未，上至涿州。哈薩克陪臣阿塔海等入覲，賜冠服有差。賑長蘆屬滄州等七州縣及嚴鎮等七場上年水災灶戶，並免賦有差。辛丑，上詣黃新莊迎皇太后居申昜春園。賑湖南武陵等四州縣上年水災，並免額賦有差。癸卯，除安徽虹縣等四州縣衛水占窪地額賦。戊申，調鄂弼為陜西巡撫。以扎拉豐阿為正白旗領侍衛內大臣。癸丑，以倭和為總管內務府大臣。

閏五月癸亥朔，以清保年老，召來京。調格舍圖為盛京將軍，朝銓署之。丁卯，免湖北潛江等九州縣衛上年水災額賦。辛巳，籍沒納延泰財產。辛卯，命西安將軍如松襲封信郡王，以德昭之子修齡襲如松公爵。改察哈爾都統嵩椿為西安將軍，以巴爾品代之。

六月丁酉，免直隸固安七十四州縣廳上年水災額賦。壬寅，召此次南巡接駕休致之編修沈齊禮來京，及因事降革之馮鎬等十三員引見。乙巳，以庫爾勒伯克等進貢，諭計直頒賞，仍通諭各城，非盛典進方物者皆止之。己酉，以原任將軍班第、參贊大臣鄂容安在伊犁竭忠全節，命於伊犁關帝廟後設位致祭。

秋七月壬戌，以朝鮮三水府滋事逃人越境，命恆祿等赴邊境查勘。癸亥，免安徽壽州等十六州縣衛上年水災額賦。戊辰，上奉皇太后巡幸木蘭，免經過地方本年錢糧十分之五。乙亥，霍罕侵據額德格訥阿濟畢布魯特之鄂斯等處，諭永貴檄霍罕還之。

八月庚子，建伊犁之固勒札、烏哈爾里克兩城，賜名綏定、安遠。上奉皇太后回駐避暑山莊。甲辰，託恩多丁憂，調明山署廣東巡撫，蘇昌兼署，湯聘為江西巡撫，以宋邦綏為湖北巡撫，愛必達兼署。壬子，免順直文安等十七州縣廳逋賦及寧河等五縣本年水災額賦。丙辰，賜察哈爾都統敕書。黑龍江將軍綽勒多卒，調國多歡代之。

九月癸亥，賞自哈薩克來投之塔爾巴哈沁額魯特巴桑銀綺。庚午，上奉皇太后回蹕。辛未，巴達克山素勒坦沙遣使入覲。丁丑，命乾清門侍衛明仁帶御醫馳視胡寶瑔疾。賑山東齊河等三十五州縣衛水災，並免額賦。甲申，建烏魯木齊城堡，賜城名曰寧邊、輯懷，堡名曰宣仁、懷義、樂全、寶昌、惠徠、屢豐。戊子，理藩院尚書、領侍衛內大臣富德以索取蒙古王公馬畜，褫職逮問。己丑，以新柱為理藩院尚書，明瑞為正白旗領侍衛內大臣。

冬十月辛卯，調陳宏謀為湖南巡撫，宋邦綏署之，莊有恭為江蘇巡撫，熊學鵬為浙江巡撫，馮鈐為廣西巡撫，顧濟美護之。癸巳，緬目宮裏雁以焚殺孟連土司刀派春全家，命處斬，傳首示眾。癸卯，以愛烏罕汗愛哈默特沙遣使入貢，諭沿途督撫預備筵宴，並命額勒登額護送。乙巳，設總管伊犁等處將軍，以明瑞為之。命築科布多城。己酉，賑順直霸州等六十三州縣廳水雹霜災，免江蘇清河等十七州縣衛本年水災額賦。甲寅，賑浙江仁和等二十八州縣衛場水災。丁巳，奉天府府尹通福壽以徇縱治中高錦勒索商人，解任鞫治。

十一月己未朔，濬山東德州運河。庚申，設伊犁參贊大臣，以愛隆阿、伊勒圖為之。辛酉，設伊犁領隊大臣。命明瑞等率兵驅逐塔爾巴哈臺山陰之哈喇巴哈等處越牧哈薩克。戊辰，以薩魯布魯特頭目沙巴圖交還所掠霍罕貿易人等馬匹，諭永貴等酌賞之。呼什齊布魯特為霍罕所侵來投，命移於阿拉克圖呼勒等處游牧。庚午，命博斯和勒為杜爾伯特盟長，設副將軍二員，以車凌烏巴什為右翼副將軍，巴桑為左翼副將軍。辛未，建喀什噶爾新城。壬申，改山西平魯營參將為都司，裁原設中軍守備及井坪營都司。丙子，哈薩克努爾賚、烏爾根齊城哈雅克等遣使入覲。甲申，諭方觀承仿河南濬道路溝洫。賑甘肅皋蘭等二十廳州縣本年冰雹霜雪災。戊子，濬山東壽張等州縣河道溝渠。

十二月庚寅，大學士史貽直以老病乞休，優詔慰留，命不必兼攝工部，以示體恤。丙申，克什密爾呢雅斯伯克請入覲，允之。霍罕呈書，以布魯特鄂斯故地為己有，諭永貴等嚴檄令給還。辛丑，以霍罕伯克復永貴等書謂前遣使人奉旨稱為汗，欲以喀什噶爾為界，諭嚴檄斥駁之。丁未，工部尚書歸宣光卒，以董邦達代之。壬子，命納世通赴喀什噶爾辦事，代永貴回京。癸丑，巴達克山侵圍博羅爾，諭新柱等嚴檄責令息兵，並索獻布拉尼敦妻孥。

二十八年春正月庚申，賑順直屬之霸州等三十五州縣、山東齊河等三十州縣衛水災有差。甲子，上御紫光閣，賜愛烏罕、巴達克山、霍罕、哈薩克各部使人宴。丁卯，上大閱申昜春園之西廠，命各部使人從觀。以法起為歸化城都統。壬申，命阿桂在軍機處行走。壬午，河南巡撫胡寶瑔卒，以葉存仁為河南巡撫。甲申，以納世通為參贊大臣，駐喀什噶爾，總理回疆事務。壬辰，命方觀承赴河南會勘漳河工程。戊戌，改西安滿洲、漢軍副都統為左右翼副都統。壬寅，裁西寧辦事大臣。庚戌，上謁昭西陵、孝陵、孝東陵、景陵。是日，回蹕。改烏魯木齊副將為總兵。乙卯，命侍郎裘曰修督辦直隸水利。

三月己未，上還京師。壬戌，免山東齊河等三十一州縣衛水災額賦。丁卯，上謁泰陵。是日，回蹕。賞寧津縣百有三歲壽民李友益及其子侄孫銀牌緞疋有差。丁丑，設伊犁額魯特總管三員，副總管以下員額有差。戊寅，命福德赴庫倫，同桑齋多爾濟辦事。丙戌，免江蘇清河等十四州縣衛水災額賦。

夏四月壬辰，賑浙江錢塘等十七州縣場上年水災。癸卯，上詣黑龍潭祈雨。乙巳，雨。戊申，法起以贓免。以傅良為歸化城都統。壬子，賜秦大成等一百八十八人進士及第出身有差。甲寅，裁歸化城都統。

五月辛酉，圓明園火。癸亥，命尚書阿桂往直隸霸州等處，會同侍郎裘曰修、總督方觀承督辦疏濬事。以舒赫德署工部尚書。甲子，封朝鮮國王孫李祘為世孫。己巳，果親王弘適以干與朝政削王爵，仍賞給貝勒。和親王弘晝以儀節僭妄，罰俸三年。庚午，大學士史貽直卒。壬申，上試翰林、詹事等官，擢王文治等三員為一等，餘各升黜有差。甲戌，上奉皇太后秋獮木蘭。以李侍堯為湖廣總督，輔德為湖北巡撫，陳宏謀兼署之。調劉綸為戶部尚書，仍兼署兵部。以陳宏謀為兵部尚書。調喬光烈為湖南巡撫，來朝署之。乙亥，以崔應階為貴州巡撫。己卯，調明德為江西巡撫。以和其衷為山西巡撫。丙戌，命福德往庫倫辦事，仍帶署理藩院侍郎銜。以額爾景額為參贊大臣，往葉爾羌辦事。

六月庚寅，山東歷城等州縣蝗。壬辰，賑甘肅狄道等三十廳州縣水旱霜雹災。戊戌，開泰以恇怯規避免。以鄂弼為四川總督，明山為陜西巡撫，阿里袞署之，阿思哈為廣東巡撫，蘇昌兼署，命阿思哈先署廣西巡撫。壬寅，四川總督鄂弼卒。以阿爾泰為四川總督，崔應階為山東巡撫，圖勒炳阿為貴州巡撫，吳達善兼署云南巡撫。以梁詩正為東閣大學士，劉綸協辦大學士。調陳宏謀為吏部尚書，彭啟豐為兵部尚書，張泰開為左都御史。甲辰，上幸簡親王第視疾。壬子，簡親王奇通阿卒。

秋七月庚申，英廉丁憂，命舒赫德兼署戶部尚書，劉綸留部治事。戊辰，仍設西寧辦事大臣，以七十五為之。己巳，順直大城、滄州等州縣蝗。庚辰，履親王允祹卒。

八月癸巳，賜烏魯木齊城名曰迪化，特訥格爾城名曰阜康。辛丑，上奉皇太后幸木蘭，行圍。

九月乙卯朔，日食。乙丑，上奉皇太后回駐避暑山莊。庚午，上奉皇太后回蹕。癸酉，改甘肅臨洮道為驛傳道，兼巡蘭州府，洮岷道為分巡鞏秦階道。丙子，上奉皇太后還京師。

冬十月甲申，加梁詩正、高晉太子太傅，兆惠、劉綸、阿里袞、舒赫德、秦蕙田、阿桂、陳宏謀、楊錫紱、楊廷璋、李侍堯、蘇昌、阿爾泰太子太保，莊有恭、劉藻太子少保。丙戌，上臨奠履親王允祹。丁未，免江蘇銅山等九州縣水災額賦。

十一月甲寅朔，召成袞扎布來京，以扎拉豐阿署烏里雅蘇臺將軍，雅郎阿留科布多。辛酉，河東河道總督張師載卒，以葉存仁代之。調阿思哈為河南巡撫，明山為廣東巡撫，明德為陜西巡撫，輔德為江西巡撫，常鈞為湖北巡撫。以楊應琚兼署甘肅巡撫。丁卯，大學士梁詩正卒。己卯，以楊廷璋為體仁閣大學士，仍留閩浙總督任。

十二月乙酉，免直隸延慶等十州縣雹旱災額賦。丁亥，賑甘肅皋蘭等十二廳縣旱災饑民。辛卯，賑山東濟寧等八州縣衛水災。乙未，召國多歡來京，調富僧阿為黑龍江將軍。庚子，休致左都御史梅成卒。丁未，命綽克托赴烏魯木齊辦事，代旌額里回京。

二十九年春正月癸丑朔，賑山東濟寧等七州縣衛、甘肅永昌等二十四廳州縣災民。甲戌，加賑雲南江川等五州縣地震災民，並免額賦。己卯，朝鮮入貢。

二月丁亥，命阿敏爾圖駐藏辦事，代福鼐回京。甲午，上謁泰陵。乙未，命觀音保赴伊犁，代愛隆阿回京。己亥，上還京師。己酉，免上年直隸蔚州雹災、萬全縣旱災額賦。辛亥，免湖北沔陽等三州縣衛上年水災額賦。

三月癸丑，太子太傅、大學士來保卒。乙卯，移陜甘總督駐蘭州，兼管甘肅巡撫事，裁甘肅巡撫。移固原提督回駐西安。改河州鎮總兵為固原鎮總兵。免山東濟寧等七州縣衛上年水災額賦。庚申，上臨故大學士來保第賜奠。免江蘇銅山等二十八州縣衛上年水災額賦。壬戌，命兆惠署工部尚書，阿桂赴西寧會同七十五及章嘉呼圖克圖選派郭羅克頭目。

夏四月甲午，賑甘肅金縣等縣旱災。

五月壬子朔，諭粵海關官貢毋進珍珠等物。辛酉，以託恩多署兵部尚書。

六月癸未，賑湖南武岡等州縣水災。甲申，命玉桂赴北路，代扎拉豐阿回京。丁亥，河東河道總督葉存仁卒，以李宏代之。庚寅，奉天寧遠等州縣蝗。丁酉，賑廣東英德等縣水災。甲辰，調蘇昌為閩浙總督，李侍堯為兩廣總督，明山署之。調吳達善為湖廣總督。以劉藻為雲貴總督。乙巳，調常鈞為雲南巡撫。以王檢為湖北巡撫。丁未，命阿爾泰回四川總督。

秋七月辛亥朔，以楊應琚為大學士，留陜甘總督任，陳宏謀協辦大學士。壬子，命常鈞暫兼署湖廣總督，劉藻兼署云南巡撫。甲子，湖北黃梅等州縣江溢，命撫恤災民。丙寅，湖南湘陰等州縣湖水溢，命賑恤災民。丁卯，上奉皇太后秋獮木蘭。癸酉，上奉皇太后駐蹕避暑山莊。丁丑，賑安徽當塗等州縣水災。

八月辛巳，免甘肅皋蘭等三十二州縣廳本年旱災額賦。壬辰，諭阿爾泰等曉諭綽斯甲布九土司會攻金川。戊戌，上奉皇太后巡幸木蘭，行圍。秦蕙田以病解任，以劉綸兼署禮部尚書。庚子，增伊犁、雅爾等處領隊大臣各二員。以綽克托為塔爾巴哈臺參贊大臣。命伍彌泰等仍留烏魯木齊辦事。

九月己未，命刑部侍郎阿永阿會同吳達善讞湖南新寧縣民傳帖罷市獄。癸亥，賑江西南昌等八縣水災，並免額賦。丙寅，刑部尚書秦蕙田卒，以莊有恭代之，暫留江蘇巡撫任。己巳，上奉皇太后回駐避暑山莊。

冬十月癸巳，喬光烈以新寧罷市獄褫職，調圖勒炳阿為湖南巡撫。以方世俊為貴州巡撫。丙申，以託恩多為理藩院尚書。辛丑，山東進牡丹。壬寅，賑江蘇上元等六州縣災民。癸卯，召鍾音回京。調富明安赴葉爾羌辦事。甲辰，賑安徽懷寧等十九州縣衛水災。

十一月壬子，賑甘肅皋蘭等二十廳州縣旱災。癸丑，築呼圖壁城成，賜名曰景化。丙辰，免湖南武岡等二州縣水災額賦。賑甘肅皋蘭等十五廳州縣水雹災。乙丑，協辦大學士、戶部尚書兆惠卒，上臨奠。丁卯，以阿里袞為戶部尚書、協辦大學士。調託恩多為兵部尚書。以五吉為理藩院尚書，兆德為正黃旗領侍衛內大臣。

十二月戊寅朔，以常復為烏里雅蘇臺參贊大臣。戊子，賑湖北黃梅等州縣水災。甲午，禮部尚書陳德華病免，調董邦達代之。以楊廷璋為工部尚書。

三十年春正月戊申，以皇太后四巡江、浙，免江蘇、安徽、浙江歷年因災未完丁漕。賑甘肅皋蘭等二十九廳州縣旱災、湖北監利等四縣水災有差。癸丑，劉綸丁憂，命莊有恭以刑部尚書協辦大學士。以於敏中為戶部尚書。調明德為江蘇巡撫，和其衷為陜西巡撫。以彰寶為山西巡撫，文綬護之。壬戌，上奉皇太后啟蹕南巡。癸亥，免直隸、山東經過州縣額賦十分之三。

二月戊子，上奉皇太后渡河。閱清口東壩木龍、惠濟閘。命阿桂赴伊犁辦事。壬辰，免江蘇州縣乾隆二十八年以前熟田地丁雜款舊欠，並經過州縣本年額賦之半。丙申，上奉皇太后渡江。己亥，朝鮮入貢。

閏二月丙午朔，上奉皇太后臨幸蘇州府。上謁文廟。己酉，免江寧、蘇州、杭州附郭諸縣本年丁銀。免浙江經過州縣本年額賦之半。辛亥，醜達改葉爾羌辦事。命索琳赴庫倫辦事。以額爾景額為喀什噶爾參贊大臣。壬子，上奉皇太后臨幸杭州府。乙卯，烏什回人作亂，戕辦事大臣素誠。丁巳，加沈德潛、錢陳群太子太傅。命明瑞進剿烏什。庚申，命明瑞、額爾景額總理烏什軍務，明瑞節制各軍。命阿桂、明亮赴伊犁辦事。辛酉，舒赫德留京辦事。以託恩多署工部尚書。戊辰，調明山為江西巡撫，王檢為廣東巡撫，李侍堯兼署。以李因培為湖北巡撫。己巳，賜伊犁新築駐防城名曰惠遠，哈什回城曰懷順。乙亥，免江蘇上元等五縣上年水旱災額賦。

三月丙子朔，賑湖北漢陽等七州縣上年水災。上幸焦山。戊寅，上奉皇太后駐江寧府。壬午，上詣明太祖陵奠酒。幸尹繼善署。觀音保剿烏什逆回失利。甲申，以馮鈐為湖南巡撫，宋邦綏為廣西巡撫。丙戌，上奉皇太后渡江。丁亥，果郡王弘適卒。甲午，以京察予大學士傅恆等敘。乙未，上閱高家堰堤，奉皇太后渡河。召尹繼善入閣辦事。以高晉為兩江總督。調李宏為江南河道總督，以李清時為河東河道總督。壬寅，追論素誠貪淫激變罪，籍產，戍其子於伊犁。以納世通、卡塔海諱匿敗狀，籍產治罪。命永貴赴喀什噶爾辦事。以託恩多署禮部尚書。癸卯，上渡河。

夏四月丙午朔，賑甘肅河州等三十六廳州縣上年雹水旱霜災。庚戌，免湖北漢陽等十二州縣衛上年水災額賦。辛亥，追予故刑部尚書王士禎謚文簡。丁巳，上奉皇太后駐德州。庚申，裁江蘇淮徐海道。丙寅，上還京師。庚午，上迓皇太后居申昜春園。辛未，哈薩克使臣鄂托爾濟等入覲。

五月乙亥，晉封喀爾喀郡王羅布藏多爾濟為親王。乙酉，上臨果郡王弘適殯所，及簡勤親王奇通阿園寢賜奠。以和闐辦事大臣和誠婪索回人，奪職逮問。命伊勒圖赴塔爾巴哈臺辦事。辛卯，京師地震。丁酉，免安徽懷寧等十九州縣衛上年水災額賦。甲辰，納世通、卡塔海貽誤軍務，正法。

六月己酉，以楊廷璋署兩廣總督，明山暫署，董邦達署工部尚書。乙卯，晉封令貴妃魏氏為皇貴妃。己巳，諭明瑞勿受烏什逆回降。

秋七月辛巳，上奉皇太后秋獮木蘭。戊子，以官保為左都御史。乙未，前和闐辦事大臣和誠以貪婪鞫實，正法。丁酉，奪喀爾喀親王桑齋多爾濟爵。

八月甲辰朔，減朝審、秋審緩決三次以上刑。己未，上幸木蘭行圍。庚申，賑甘肅靖遠等十一廳縣旱災。甲子，甘肅寧遠等州縣地震，命賑恤，並免本年額賦。

九月丙子，賑山東章丘等二十一州縣水災。戊寅，命尹繼善管兵部，劉統勛管刑部。烏什叛回以城降。乙酉，以高恆為總管內務府大臣。辛卯，以明瑞等未將烏什叛人殄誅，送往伊犁，下部嚴議。辛丑，以李侍堯署工部尚書。

冬十月己酉，明瑞、阿桂以辦烏什事務錯繆，褫職留任。賑長蘆屬滄州等三場水災。己巳，楊應琚陛見。命和其衷署陜甘總督，湯聘署陜西巡撫。

十一月癸酉，免江蘇海州等六州縣本年旱災額賦。乙酉，以吏部尚書傅森年老，授內大臣，調託恩多代之。以託庸為兵部尚書。調馮鈐為安徽巡撫。庚寅，醜達以扶同桑齋多爾濟私與俄羅斯貿易，正法。明瑞等以盡誅烏什附逆回眾奏聞。辛卯，賑山東章丘等十八州縣水災，甘肅狄道等十二州縣雹霜災。甲午，以阿桂為塔爾巴哈臺參贊大臣，代安泰回京。丁未，解阿桂工部尚書，以蘊著代之。以嵩椿為綏遠城將軍。戊申，賑甘肅靖遠等十一廳縣旱災，並免額賦。乙卯，賑山東齊河等十五州縣水災。丁卯，命託恩多兼署兵部尚書。壬辰，封皇五子永祺為榮親王。

十二月戊午，以陜西涇陽縣貢生張璘七世同居，賜禦制詩章、緞匹。

本紀十三

高宗本紀四

三十一年春正月壬申朔，詔以御宇三十年，函夏謐寧，寰宇式闢，自本年始，普免各省漕糧一次。甲戌，免甘肅靖遠等十四廳州縣、陜西延安等三府州屬積年逋賦。丙戌，雲南官軍剿莽匪於猛住，失利。調楊應琚為雲貴總督，吳達善為陜甘總督，以和其衷護之。調劉藻為湖廣總督，湯聘署陜西巡撫。癸巳，刑部尚書莊有恭以讞段成功劾案不實，褫職下獄，籍產。調李侍堯為刑部尚書，以張泰開為禮部尚書，範時綬為左都御史。

二月壬寅，劉藻降湖北巡撫，仍與雲南提督達啟下部嚴議。以定長為湖廣總督，調李因培為福建巡撫，常鈞為湖南巡撫，湯聘為雲南巡撫。庚戌，上謁東陵。辛亥，和其衷以彌補段成功虧空，褫職逮問。以舒赫德署陜甘總督。命四達赴陜西會彰寶審辦段成功虧空一案。調明山為陜西巡撫，以吳紹詩為江西巡撫。庚申，上還京師。辛酉，莊有恭論斬。壬戌，上謁泰陵。癸亥，劉藻褫職，留滇效力。甲子，以鄂寧為湖北巡撫。戊辰，上還京師。

三月丁亥，劉藻畏罪自殺。己丑，楊應琚以復猛籠等土司內附奏聞。

夏四月辛丑，楊應琚奏大猛養頭人內附，官軍進取整欠、孟艮。壬寅，以莽匪整欠平，宣諭中外。丙午，和其衷論斬，段成功處斬。丁未，免雲南普藤等十三土司本年額賦及猛籠逋賦。甲子，賜張書勛等二百一十三人進士及第出身有差。

五月甲戌，上詣黑龍潭祈雨。戊寅，命正一真人視三品秩。丙戌，上詣黑龍潭祈雨。

六月丙午，楊應琚奏猛勇頭目召齋及猛龍沙頭目叭護猛等內附。戊申，予故三品銜西洋人郎世寧侍郎銜。

秋七月丙子，上奉皇太后秋獮木蘭。己卯，以阿里袞、于敏中扈從，命舒赫德兼署戶部尚書。壬午，上奉皇太后駐蹕避暑山莊。是日，皇后崩。癸未，諭以皇后上年從幸江、浙，不能恪盡孝道，喪儀照皇貴妃例。癸巳，御史李玉鳴奏皇后喪儀未能如例，忤旨，戍伊犁。丁酉，楊應琚奏補哈大頭目噶第牙翁、猛撒頭目喇鮓細利內附。

八月己亥，賑湖南湘陰等十三縣衛水災。癸丑，上幸木蘭行圍。宥莊有恭罪，起為福建巡撫。甲寅，伊犁蝗。乙卯，江蘇銅山縣韓家堂河決。癸亥，裁察哈爾副都統，留一員駐張家口。

九月壬申，免甘肅靖遠等九縣，紅水、東樂二縣被旱額賦。己卯，賑山東歷城等五十五縣、東昌等五衛所水災，並蠲新舊額賦。乙未，楊應琚赴永昌受木邦降。

冬十月己亥，上奉皇太后還京師。戊申，楊應琚奏整賣、景線、景海各部頭人內附。辛亥，韓家堂決口合龍。兵部尚書彭啟豐降補侍郎。甲寅，以陸宗楷為兵部尚書。壬戌，增設雲南迤南道。

十一月乙亥，楊應琚奏，緬甸大山、猛育、猛答各部頭人內附。戊寅，以楊應琚病，命楊廷璋赴永昌接辦緬匪。癸巳，命侍衛福靈安帶御醫往視楊應琚病。

十二月乙巳，調鄂寧為湖南巡撫，以鄂寶為湖北巡撫。癸丑，以巴祿為綏遠城將軍。

是歲，朝鮮、琉球入貢。

三十二年春正月乙亥，雲南官軍剿緬匪於新街，失利，諭楊廷璋回廣東。

二月乙未，以楊應琚病，命其子江蘇按察使楊重英赴永昌襄理軍務。丙午，雲南官軍與緬匪戰於底麻江，失利，逮提督李時升下獄。戊申，調鄂寧為雲南巡撫。甲寅，莊親王允祿卒。丙辰，上臨奠。己未，上巡幸天津。癸亥，賑奉天承德等五州縣及興京鳳凰城災民。

三月乙丑朔，上閱子牙河堤。召楊應琚入閣辦事，以明瑞為雲貴總督。丙寅，調託庸為工部尚書，以明瑞為兵部尚書。己巳，免直隸全省逋賦。庚午，上閱天津駐防滿洲兵。以阿桂為伊犁將軍。壬申，上閱綠營兵。庚辰，上還京師。辛巳，大學士楊應琚褫職。壬午，以緬匪入寇盞達、隴川，宣示楊應琚貽誤罪狀。癸未，命鄂寧赴普洱辦軍務。庚寅，以李侍堯為兩廣總督，召楊廷璋為刑部尚書。癸巳，以鄂寧署云貴總督。

夏四月己酉，上詣黑龍潭祈雨。庚戌，以雲南邊境瘴盛，命暫停進兵。庚申，命張泰開以禮部尚書管左都御史事，嵇璜署禮部尚書。

五月己巳，以鄂寶為貴州巡撫，定長兼署湖北巡撫。庚午，以範時綬為湖北巡撫。調張泰開為左都御史，嵇璜為禮部尚書。壬申，命陳宏謀管工部。丙子，雲南官軍失利於木邦，楊寧等退師龍陵。庚寅，李時升、朱侖處斬。

六月辛酉，以額爾景額為參贊大臣，遣赴雲南。

秋七月，福建巡撫莊有恭卒，調崔應階代之。以李清時為山東巡撫，裘曰修為禮部尚書。壬午，上奉皇太后秋獮木蘭。戊子，上奉皇太后駐避暑山莊。己丑，盛京將軍舍圖肯免，以新柱代之。

閏七月甲寅，賜楊應琚自盡。丙辰，緬匪渡小猛侖江入寇雲南茨通。

八月癸酉，調裘曰修為工部尚書，董邦達為禮部尚書。丁丑，上幸木蘭。乙酉，以鍾音為廣東巡撫。乙丑，諭明瑞以額勒登額代譚五格分路進兵。

九月庚子，賑湖北江夏等二十七縣、武昌等七衛水災。甲寅，命託恩多署兵部尚書。

冬十月壬戌，賜李因培自盡。己卯，諭明瑞以將軍管總督。

十一月壬寅，賑甘肅平涼等三十四廳州縣被雹災民。壬子，調鄂寶為湖北巡撫。丁巳，密諭明瑞，以阿瓦不能遽下，退師木邦。

十二月甲戌，楊寧褫職戍伊犁。戊寅，明瑞奏渡大疊江進軍錫箔，波龍等處土司頭人羅外耀特等內附。

三十三年春正月辛卯，明瑞奏克蠻結。壬辰，封明瑞一等誠毅嘉勇公，賜黃帶、紅寶石頂、四團龍補服。丁酉，明瑞進軍宋賽。庚子，調彰寶為山東巡撫，以蘇爾德為山西巡撫。丙午，盛京將軍新柱卒，調明福代之。閩浙總督蘇昌卒。丁未，命阿里袞為參贊大臣，往雲南軍營。以崔應階為閩浙總督，富尼漢為福建巡撫。甲寅，緬人圍木邦。

二月丙寅，諭用兵緬甸，輕敵致衄，引為己過，令明瑞等班師。額勒登額、譚五格褫職逮問。命鄂寧回雲南，阿里袞署云貴總督，駐永昌。緬人陷木邦，珠魯訥死之。戊寅，上還圓明園。丙戌，明瑞等敗績於猛育，死之。召阿桂來京，以伊勒圖署伊犁將軍。命傅恆為經略，阿里袞、阿桂為副將軍，舒赫德為參贊大臣，赴雲南。以鄂寧為雲貴總督，調明德為雲南巡撫。以福隆安為兵部尚書，命在軍機處學習行走。以永德為浙江巡撫，調彰寶為江蘇巡撫，富尼漢為山東巡撫，鄂寶為福建巡撫，程燾為湖北巡撫。

三月癸巳，免山東高苑等三縣三十二年被水額賦。乙巳，調鄂寶為廣西巡撫，鍾音為福建巡撫，良卿為廣東巡撫，錢度為貴州巡撫，巴祿為察哈爾都統，傅良為綏遠城將軍。癸丑，免江西南昌等十三縣三十二年被水額賦。

夏四月丁卯，調錢度為廣東巡撫。己巳，免安徽安慶等七府州屬三十二年被水額賦。壬申，御試翰林、詹事等官，擢吳省欽等三員為一等，餘升黜有差。試由部院入翰林等官，擢覺羅巴彥學為一等，餘升擢有差。甲申，磔額勒登額於市，譚五格處斬。乙酉，上臨奠明瑞、扎拉豐阿、觀音保。

五月庚申，命明德赴永昌。乙丑，色布騰巴勒珠爾病免，以伊勒圖為理藩院尚書。庚午，改命官保署理藩院尚書。辛巳，以範時綬為左都御史。壬午，以阿桂為雲貴總督。尹繼善、高晉以兩淮鹽務積弊匿不以聞，均下部嚴議。

秋七月癸巳，上奉皇太后秋獮木蘭。甲午，調託庸為兵部尚書。以官保為刑部尚書，仍兼署理藩院尚書。己亥，上奉皇太后駐避暑山莊。辛丑，以尹勒圖為伊犁將軍，仍兼理藩院尚書。壬子，紀昀以漏洩籍沒前運使盧見曾諭旨，褫職，戍烏魯木齊。

八月丁卯，允俄羅斯於恰克圖通商。辛未，上幸木蘭行圍。壬申，直隸總督方觀承卒，以楊廷璋代之。調裘曰修為刑部尚書，以蔡新為工部尚書。甲戌，李侍堯奏，暹羅為緬人所破，其國王之孫詔萃奔安南河仙鎮，土官莫士麟留養之，內地人甘恩敕據暹羅，乞封敕。嘉獎莫士麟，命甘恩敕求其主近支立之，不得自王乞封號。己卯，加託恩多、于敏中、崔應階太子太保，託庸、楊廷璋太子少保。

九月戊子，以嵩椿署伊犁將軍。乙未，上回駐避暑山莊。戊戌，高恆、普福論斬。丁未，上奉皇太后還京師。以鄂寶為山西巡撫。黑龍江將軍富僧阿改西安將軍，以傅玉代之。

冬十月己未，免甘肅平涼等十二州縣三十二年被災額賦。辛未，以宮兆麟為廣西巡撫。辛巳，高恆、普福、達色處斬，改海明等緩決。

十一月戊戌，以緬人來書不遜，諭阿里袞籌進剿。

十二月己未，以富明安為山東巡撫，揆義署湖北巡撫。漕運總督楊錫紱卒，以梁翥鴻署之。乙丑，湖廣總督定長卒，調吳達善代之，彰寶兼署兩江總督，明山為陜甘總督。調阿思哈為陜西巡撫，以文綬為河南巡撫。丁卯，召明福來京，以額爾德蒙額署盛京將軍。甲戌，賑奉天承德等四州縣水災。壬午，留阿思哈為河南巡撫，改文綬為陜西巡撫。

三十四年春正月丙戌，免雲南官兵所過地方及永昌等三府州本年額賦。其非經過地方，免十分之五，並免湖北、湖南、貴州三省官兵經過地方本年額賦十分之三。庚寅，以緬人書詞桀驁，命副將軍阿桂與副將軍阿里袞協助傅恆征剿。辛卯，命明德為雲貴總督，駐永昌，喀寧阿為雲南巡撫。壬辰，阿里袞等敗緬人於南底壩。撥運通倉米二十萬石賑霸州等十二州縣災。甲午，右部哈薩克阿勒比斯子卓勒齊等來朝。乙未，調恆祿為盛京將軍，傅良為吉林將軍，常在為綏遠城將軍。辛丑，傅恆赴雲南。命官保署戶部尚書。裁寧夏右翼副都統、吉林拉林副都統。命常青署綏遠城將軍。癸卯，賜傅恆御用盔甲。戊申，命官保協辦大學士，以福隆安署刑部尚書。癸丑，以南掌國王之弟召翁遣使請兵復仇，諭阿桂等預備由南掌分路進兵。

二月甲寅朔，嵇璜緣事降調，以程景伊為工部尚書。乙丑，以富尼漢為安徽巡撫。癸未，命傅恆整飭云南馬政。以諾倫為綏遠城將軍。

三月乙酉，命伊犁將軍伊勒圖往雲南軍營。己丑，命伊爾圖為烏里雅蘇臺參贊大臣。辛丑，正白旗領侍衛內大臣福祿罷，以阿桂代之。丙午，命阿桂署云貴總督。丁未，右部哈薩克斡里蘇勒統等入覲，命坐賜茶，賚冠服有差。戊申，賑甘肅皋蘭等二十九州縣廳上年災民。蠲安徽合肥等十六州縣及廬州等五衛上年額賦。

夏四月己未，以溫福為福建巡撫。壬申，傅恆進兵老官屯，阿桂進兵猛密。丁丑，賜陳初哲等一百五十一人進士及第出身有差。

五月己丑，裁江寧副都統一。

六月丙辰，以阿思哈為雲貴總督，喀寧阿為河南巡撫。丁巳，傅恆奏猛拱土司內附。戊寅，湖北黃梅江堤決，命湖廣總督吳達善、湖北巡撫揆義勘之。

秋七月丁亥，以明德署云貴總督，移駐騰越、經理軍務。辛卯，設伊犁巴彥岱城領隊大臣一。傅恆奏猛密土司內附。甲午，李侍堯奏暹羅仍為甘恩敕所踞。丁酉，禮部尚書董邦達卒。己亥，調陸宗楷為禮部尚書，蔡新為兵部尚書。以吳紹詩為刑部尚書，海明為江西巡撫，梁國治為湖北巡撫。己酉，李侍堯檄莫士麟會暹羅土目討甘恩敕。

八月乙丑，上幸木蘭行圍。己巳，以蔡琛自縊獄中，褫福建按察使孫孝愉職，發軍臺。

九月丙戌，阿桂進抵蠻暮。己丑，上回駐避暑山莊。乙未，上奉皇太后回鑾。己亥，命阿桂、伊勒圖自蠻暮迓傅恆會師。壬寅，命劉統勛會勘山東運河。癸卯，傅恆奏猛拱土司渾覺率眾來降。上嘉之。特賞三眼孔雀翎。戊申，傅恆進抵猛養。阿桂奏克哈坎，渡江。命阿桂據新街剿賊。

冬十月乙卯，命彰寶署云貴總督，明德署云南巡撫。調永德為江蘇巡撫。起熊學鵬署浙江巡撫。以增海署伊犁將軍。丁巳，傅恆奏攻克猛養。癸亥，梁國治兼署湖廣總督。甲子，以阿桂不能克老官屯，奪副將軍，為參贊大臣。命伊勒圖為副將軍。調喀寧阿為貴州巡撫，富尼漢為河南巡撫。以胡文伯為安徽巡撫。乙丑，傅恆奏進抵新街。命彰寶駐老官屯。壬申，調永貴為禮部尚書，託庸為吏部尚書，伊勒圖為兵部尚書，以託庸兼署。調吳紹詩為禮部尚書。以裘曰修為刑部尚書。

十一月乙酉，副將軍、戶部尚書阿里袞卒於軍。命阿桂仍在副將軍上行走，並以尹勒圖為副將軍，烏三泰、長青為參贊大臣。調官保為戶部尚書。以素爾納為刑部尚書，託恩多署左都御史。戊子，傅恆等進攻老官屯。癸巳，以黃登賢為漕運總督。丙申，以緬地煙瘴，官軍損失大半，命班師屯野牛壩，召經略傅恆還，阿桂留辦善後。己亥，起觀保署左都御史。丁未，傅恆等攻老官屯不克。其土官以緬酋猛駮蒲葉書詣軍營乞降。上命班師。

十二月辛亥，免雲南辦理軍需地方及永昌等三府州明年錢糧十分之五。其直隸、河南、湖北、湖南、貴州等省官兵經過州縣並免十分之三。調宮兆麟為湖南巡撫，以德保為廣東巡撫，陳輝祖為廣西巡撫。乙卯，傅恆等奏緬酋猛駮稱臣納貢。諭俟來京時降旨。己巳，上以來年奉皇太后謁東陵，巡幸天津，免經過地方及天津府屬乾隆三十五年錢糧十分之三。以阿桂為禮部尚書。

三十五年春正月己卯朔，以上六十壽辰，明歲皇太后八十萬壽，詔普蠲各省額徵地丁錢糧一次。辛卯，以增海為理藩院尚書。丁未，授喀爾喀和碩親王成袞扎布世子拉旺多爾濟為固倫額駙。

二月乙丑，上奉皇太后謁東陵。庚午，上奉皇太后回鑾，駐盤山。壬申，以緬酋猛駮貢表不至，諭彰寶備之，並嚴禁通市。

三月己卯，上奉皇太后還京師。起吳紹詩為刑部郎中。辛巳，調宮兆麟為貴州巡撫，吳達善以湖廣總督兼署湖南巡撫。壬午，上奉皇太后謁泰陵，巡幸天津。丙戌，上謁泰陵。己丑，免經過州縣及天津府屬乾隆三十一年至三十三年積欠地糧銀及常借災借穀石，直隸乾隆三十一年至三十三年積欠地糧銀及折色銀兩。減直隸軍流以下罪。免直隸乾隆三十一年至三十三年因災緩徵銀穀。甲午，上奉皇太后駐蹕天津府。丙申，上閱駐防兵。經略大學士傅恆還京師，命與福隆安俱仍為總管內務府大臣。戊戌，調永德為河南巡撫，薩載署江蘇巡撫。癸卯，上奉皇太后還京師。己酉，以緬酋索木邦土司線甕團等，諭責哈國興粉飾遷就，召來京，以長青代為雲南提督。己未，召傅良來京，命富椿為吉林將軍。丙寅，天津蝗，命楊廷璋督捕。庚午，上詣黑龍潭祈雨。是月，蠲浙江仁和等八州縣，杭嚴、嘉湖二衛，陜西定遠縣三十四年被水被雹額賦。

五月丁丑朔，日食。壬午，以皇八子擅自進城，褫上書房行走觀保、湯先甲職，並戒諭之。乙未，以祈雨命刑部清理庶獄，減軍流以下罪。

閏五月丙午朔，命裘曰修赴薊州、寶坻一帶捕蝗。戊申，京師大雨。己未，命溫福為吏部侍郎，在軍機處行走。甲子，裘曰修以捕蝗不力免，調程景伊為刑部尚書。以範時綬為工部尚書，張若溎為左都御史。

六月甲申，諭阿桂等調海蘭察、哈國興進兵。丙戌，河南永城、江蘇碭山、安徽宿州等州縣蝗。丁亥，調官保為刑部尚書，素爾納為戶部尚書。壬辰，命豐升額署兵部尚書。甲午，貴州古州苗香要等伏誅。命侍郎伍納璽往古北口會同提督王進泰查勘水災，發帑銀二萬兩恤之，並開倉賑糶。

秋七月乙巳朔，李侍堯奏，河仙鎮土官莫士麟請宣諭緬番恢復暹羅，不許。丙午，以增海為黑龍江將軍，溫福為理藩院尚書。命和爾精額、伍納璽往古北口籌辦河工。壬子，以小金川與沃克什土司構釁，命四川總督阿爾泰傳集小金川土司勸諭之。癸丑，上臨和親王弘晝第視疾。丁巳，和親王弘晝卒。太保大學士傅恆卒。戊午，賞來京祝嘏之百十二歲原任浙江遂昌縣學訓導王世芳國子監司業銜，並在籍食俸。辛酉，以裴宗錫為安徽巡撫。甲子，截漕糧二十萬石賑武清等六縣水災。以諾穆親為雲南巡撫。

八月戊寅，以副將軍阿桂辦事取巧，褫領侍衛內大臣、禮部尚書、鑲紅旗漢軍都統，以內大臣革職留任辦副將軍事。己卯，以永貴為禮部尚書，觀保為左都御史。阿爾泰奏僧格桑伏罪，交出達木巴宗地方及所掠番民。辛巳，命劉統勛兼管吏部。丙戌，萬壽節，上詣皇太后宮行禮。御太和殿，王以下文武各官進表，行慶賀禮，奉旨停止筵宴。命豐升額在軍機處行走。己丑，上奉皇太后幸熱河。乙未，上奉皇太后駐蹕避暑山莊。己亥，上幸木蘭。

九月丙午，命阿爾泰為武英殿大學士，仍留辦四川總督事。戊午，上回駐避暑山莊。甲子，命高晉兼署漕運總督。

冬十月癸酉朔，上奉皇太后回鑾。辛巳，召崔應階來京，命鍾音署閩浙總督。壬午，召阿爾泰來京，以德福署四川總督，吳達善兼署湖南巡撫。召薩載來京，命李湖署江蘇巡撫。甲午，阿桂等奏老官屯緬目遣使致書，請停今歲進兵，允之。丁酉，大學士陳宏謀以衰病乞休，溫旨慰留。

十二月甲戌，免新疆本年額糧十分之三。丙子，以崔應階為漕運總督。丙戌，諭阿桂、彰寶密議進剿緬匪。庚寅，以李湖為貴州巡撫。

三十六年春正月甲辰，免福建臺灣府屬本年額徵粟米。乙巳，免廣東廣州、韶州等府州屬本年官租十分之一，廣西桂林七府州屬本年官租及桂林平樂等府州學租十分之三。丁未，免四川寧遠等四府州屬、建昌鎮標各營、雷波等廳民番本年額糧。己未，調德福署云貴總督，命阿爾泰回四川總督任。

二月甲戌，上奉皇太后東巡。庚辰，命內大臣巴圖濟爾噶勒會同集福讞烏梁海副都統莫尼扎布等互控之案。辛巳，大學士陳宏謀以病乞休，允之，加太子太傅。免直隸滄州等十五州縣民欠借穀，並武清縣本年錢糧十分之五。癸未，命侍郎裘曰修會同楊廷璋、周元理籌辦直隸河工。丙戌，免山東經過州縣本年額賦十分之三、災地十分之五。免山東泰安等二縣本年地丁錢糧。庚寅，免山東濟南各屬民欠借穀及東平州、東平所逋賦。以阿桂請大舉征緬，申飭之。辛卯，免山東濟南等六府屬民欠麥本銀兩。命劉綸為大學士，兼管工部，於敏中協辦大學士。調程景伊為吏部尚書，範時綬為刑部尚書，以裘曰修為工部尚書。丙申，上奉皇太后褐岱嶽廟，上登泰山。乙巳，上至曲阜謁先師孔子廟。丙午，上釋奠先師孔子。丁未，上謁孔林。祭少昊陵、元聖周公廟。賜衍聖公孔昭煥族人銀幣有差。戊申，上奉皇太后回鑾。乙卯，予大學士尹繼善等、尚書官保等、總督楊廷璋等、巡撫鍾音等議敘。內閣學士陸宗楷等原品休致。戊午，以富明安為閩浙總督、周元理為山東巡撫。庚申，以甘肅比歲偏災，免通省民欠籽種口糧倉穀。甲子，上至捷地閱堤。乙丑，納遜特古斯處斬。己巳，以阿桂奏辨非於本年大舉征緬，下部嚴議。

夏四月辛未朔，以李侍堯為內大臣。甲戌，命戶部侍郎桂林在軍機處行走。丁丑，上奉皇太后還京師。乙酉，以旱命刑部清理庶獄，減軍流以下罪，直隸亦如之。丙戌，上詣黑龍潭祈雨。壬辰，大學士尹繼善卒。乙未，賜黃軒等一百六十一人進士及第出身有差。

五月辛丑朔，調吳達善為陜甘總督，文綬署之，勒爾謹護陜西巡撫。調富明安為湖廣總督，永德為湖南巡撫。以何煟為河南巡撫，兼管河務，鍾音為閩浙總督，餘文儀為福建巡撫。癸卯，命減秋審緩決三次人犯罪。甲辰，諭立決人犯當省刑之際，暫緩行刑，著為令。乙巳，阿桂以畏葸褫職，降兵丁效力。命溫福馳赴雲南署副將軍事。壬戌，以高晉為文華殿大學士，兼禮部尚書，仍留兩江總督任。召阿爾泰入閣辦事，以德福為四川總督。

六月辛未，直隸北運河決。甲戌，以努三為正黃旗領侍衛內大臣。戊寅，命巴圖濟爾噶勒赴伊犁辦土爾扈特投誠事宜。己卯，諭土爾扈特投誠大臺吉均令來避暑山莊朝覲，命額駙色布騰巴勒珠爾馳驛迎之。壬午，致仕大學士陳宏謀卒。癸巳，命土爾扈特部眾暫駐博羅博拉。以金川土舍索諾木請賞給革布什咱土司人民，命阿爾泰詳酌機宜，毋姑息。

秋七月壬寅，阿爾泰等奏小金川土舍圍攻沃克什，命剿之。乙巳，命侍郎桂林帶銀一萬兩赴古北口會同提督王進泰賑水災。丙午，永定河決。丁未，命舒赫德署伊犁將軍。戊申，上秋獮木蘭。以小金川復侵明正土司，諭阿爾泰等進剿。丁巳，上奉皇太后啟鑾。癸亥，上奉皇太后駐避暑山莊。丙寅，以此次巡幸木蘭。沿途武職懈忽，楊廷璋、王進泰等均下部嚴議。

八月己丑，定邊左副將軍、喀爾喀扎薩克和碩親王成袞扎布卒，以車布登扎布為定邊左副將軍，額駙拉旺多爾濟襲扎薩克和碩親王。罷德福軍機處行走。庚寅，召大學士兩江總督高晉來京，查勘永定河工。命薩載兼署兩江總督。壬辰，永定河決口合龍。癸巳，上幸木蘭行圍。丁酉，命阿爾泰仍管四川總督事，召德福回京。

九月戊戌朔，停本年勾決。癸卯，命理藩院侍郎慶桂在軍機處行走。乙巳，土爾扈特臺吉渥巴錫等入覲，賞頂戴冠服有差。命副將軍溫福、參贊大臣伍岱赴四川軍營，會商進剿。辛亥，封渥巴錫為烏納恩素珠克圖舊土爾扈特部卓哩克圖汗，策伯克多爾濟為烏納恩素珠克圖舊土爾扈特部布延圖親王，舍楞為青塞特奇勒圖新土爾扈特部弼哩克圖郡王，巴木巴爾為畢錫哷勒圖郡王，餘各錫爵有差。甲寅，上回駐避暑山莊。丁卯，以文綬為四川總督，勒爾謹為陜西巡撫。調永德為廣西巡撫，梁國治為湖南巡撫，陳輝祖為湖北巡撫。

冬十月戊辰朔，以三寶為山西巡撫。己巳，上奉皇太后回鑾。以舒赫德為總統伊犁等處將軍，伊勒圖為塔爾巴哈臺參贊大臣，安泰為烏什參贊大臣。甲戌，宥紀昀，賞翰林院編修。乙亥，上奉皇太后還京師。己卯，高晉等奏桃源廳陳家道口河工合龍，上嘉之。命高晉、裘曰修、楊廷璋查勘南運河。丁亥，召楊廷璋為刑部尚書，以周元理為直隸總督，徐績為山東巡撫。甲午，陜甘總督吳達善卒，調文綬代之。

十一月己酉，董天弼奏攻取小金川牛廠。丙辰，上奉皇太后御慈寧宮，恭上徽號曰崇慶慈宣康惠敦和裕壽純禧恭懿安祺皇太后，頒詔覃恩有差。以溫福為武英殿大學士，兼兵部尚書，桂林為四川總督。丁巳，調素爾納為理藩院尚書，以舒赫德為戶部尚書。辛酉，皇太后萬壽聖節，上詣壽康宮，率王大臣行慶賀禮。壬戌，董天弼進攻達木巴宗，失利。甲子，小金川番復陷牛廠。

十二月庚午，溫福奏進駐向陽坪，攻小金川巴朗拉山碉卡，不克。桂林奏克小金川約咱寨。褫四川提督董天弼職，以阿桂署之。乙亥，蠲甘肅隴西等三十三州縣三十三年被水旱雹霜等災額賦。丙戌，以大金川酋僧格桑遣土目赴桂林軍營獻物，命給賞遣歸。己丑，溫福奏克巴朗拉碉卡。癸巳，溫福奏進駐日隆宗地方，董天弼收復沃克什土司各寨。

三十七年春正月辛丑，免奉天錦州二府額徵米豆。免浙江玉環、海寧兩廳縣額徵銀穀。免山西大同等二府額徵兵餉米豆穀麥，並太原等十四府州及歸化城各屬十分之三。壬寅，免和林格爾等處及太僕寺牧廠地畝額徵銀，並清水河廳額徵銀及太僕寺牧廠地畝額徵米豆十分之三。癸卯，刑部尚書楊廷璋卒，以崔應階為刑部尚書，嘉謨署漕運總督。乙巳，溫福奏攻克小金川曾頭溝、卡丫碉卡。丁未，桂林奏克郭松、甲木各碉卡。庚戌，以恆祿為內大臣。癸丑，建烏魯木齊城，駐兵屯田。癸亥，命尚書裘曰修協同直隸總督周元理濬永定河、北運河。

二月丁卯，以阿桂為四川軍營參贊大臣。甲戌，上幸盤山。丙戌，上回鑾，幸圓明園。丁亥，以色布騰巴勒珠爾為四川軍營參贊大臣。乙未，免陜西西安等十二府州上年額徵本色租糧。

三月丙申朔，免江蘇金壇等十一州縣六年至十年逋賦。戊戌，以索諾木策凌為烏魯木齊參贊大臣，德云為領隊大臣，命俱受伊犁將軍節制。乙巳，以豐升額為四川軍營參贊大臣。己酉，河南羅山縣在籍知縣查世柱，以藏匿明史輯要，論斬。壬子，桂林奏攻克大金川所據革布什咱土司之木巴拉等處。乙卯，溫福奏攻克小金川資哩碉寨。丁巳，桂林奏攻克吉地官寨。溫福奏攻克小金川阿克木雅寨。桂林奏攻克革布什咱土司之黨哩等寨，及小金川扎哇窠崖下碉卡。

夏四月丙寅朔，桂林奏攻克小金川阿仰東山梁等寨。豁甘肅節年民欠倉糧三百七十六萬石有奇。壬申，桂林奏盡復革布什咱土司之地，及攻克小金川格烏等處。諭溫福、桂林進剿索諾木。乙亥，授李湖雲南巡撫，圖思德貴州巡撫。壬午，改安西道為巴里坤屯田糧務兵備道，甘肅道為安肅兵備道，涼莊道為甘涼兵備道。裁烏魯木齊糧道。庚寅，賜金榜等一百六十二人進士及第出身有差。甲午，桂林攻小金川達烏東岸山梁，失利。

五月乙未朔，以溫福劾色布騰巴勒珠爾貽誤軍務，褫爵職。丙申，免直隸滄州等十五州縣廳積年逋賦。丁酉，以舒赫德為領侍衛內大臣。命福隆安赴四川查辦阿爾泰劾桂林乖張捏飾一案。命託庸暫兼管兵部尚書，索爾訥署工部尚書。壬寅，命戶部侍郎福康安在軍機處行走。癸卯，命海蘭察等赴四川西路軍營，鄂蘭等赴四川南路軍營。調容保為綏遠城將軍。桂林以隱匿挫衄，褫職逮問。以阿爾泰署四川總督。己未，上奉皇太后幸避暑山莊。甲子，湖廣總督富明安卒，以海明為湖廣總督，海成為江西巡撫。免直隸大興等十五州縣額賦有差。

六月乙丑朔，上奉皇太后駐避暑山莊。溫福等攻克小金川東瑪寨。諭阿桂督上中下雜穀及綽斯甲布各土司進剿金川。丁丑，蠲甘肅皋蘭等二十五廳縣旱災額賦。辛巳，盛京將軍恆祿卒，調增海代之。以傅玉為黑龍江將軍。甲申，調文綬為四川總督，海明為陜甘總督，以勒爾謹署之。命阿爾泰署湖廣總督。丙戌，阿爾泰罷，調海明為湖廣總督。以勒爾謹署陜甘總督，調富勒渾為陜西巡撫。命倉場侍郎劉秉恬赴四川西路軍營督餉。辛卯，湖廣總督海明卒，以富勒渾代之，陳輝祖署。命巴延三為陜西巡撫。

秋七月乙未，命刑部侍郎鄂寶赴四川南路軍營督餉，授勒爾謹陜甘總督。

八月己巳，阿桂奏攻克小金川甲爾木山梁碉卡。以阿桂為內大臣。賞布拉克底土司安多爾「恭順」名號，巴旺土婦伽讓「恭懿」名號。壬申，溫福等奏小金川賊襲瑪爾迪克運路，海蘭察等敗之。己丑，小金川犯黨壩官寨，阿桂遣董天弼援之。

九月壬寅，溫福奏進至木蘭壩，賊毀南北兩山碉卡，聚守路頂宗山梁。諭嚴防後路。阿桂奏綽斯甲布土司分兵進攻勒烏圍。上送皇太后回鑾。戊申，上自避暑山莊回鑾。甲寅，上奏皇太后還京師。

冬十月壬申，董天弼奏攻克穆陽岡等卡。壬午，阿桂奏攻克小金川甲爾木山梁。

十一月乙未，溫福等奏攻克路頂宗及喀木色爾碉寨。丙申，除四川樂山等九州縣三十五年坍廢鹽井額賦。辛丑，廣州將軍秦璜以納僕婦為妾，褫職逮訊。設涼州副都統。裁西安副都統一。丙午，溫福等奏克博爾根山等碉寨。戊申，阿桂奏攻克翁古爾壟等城寨。己酉，命富勒渾赴四川，以陳輝祖兼署湖廣總督。癸丑，阿桂奏攻克得裡等碉寨。丁巳，阿桂奏攻克邦甲、拉宗等處，拉約各寨番人降。

十二月癸亥，阿桂奏攻克僧格宗碉寨。癸酉，以溫福為定邊將軍，阿桂、豐升額俱為副將軍，舒常、海蘭察、哈國興俱為參贊大臣，福康安為領隊大臣，復興等為溫福一路領隊大臣，興兆等為阿桂一路領隊大臣，董天弼等為豐升額一路領隊大臣。賞給綽斯甲布土司工噶諾爾布「尊追歸丹」名號。丙子，溫福奏攻克明郭宗等碉卡。丁丑，阿桂奏攻克美諾碉寨。庚辰，溫福奏彭魯爾等寨番人就撫。辛巳，溫福等奏克布朗郭宗、底木達碉寨，澤旺降，僧格桑逃往金川。乙酉，秦璜以婪贓論斬。丙戌，授薩載江蘇巡撫。丁亥，文綬以袒徇褫職，命劉秉恬為四川總督，仍督餉，以富勒渾署之。

三十八年春正月壬辰，召永德來京，調熊學鵬為廣西巡撫，三寶為浙江巡撫。鄂寶仍授山西巡撫。以小金川平，緩四川官兵經過之成都等五十一廳州縣三十八年額賦及分辦夫糧之溫江等九十廳州縣三十七年蠲剩額賦。番民賦貢，一體緩之。溫福等進剿金川，分由喀爾薩爾、喀拉依、綽斯甲布三路進兵。甲辰，哈薩克博羅特使臣入覲。以阿爾泰婪贓，賜自盡。戊午，調永貴署戶部尚書，以阿桂為禮部尚書。

二月庚申朔，諭溫福等檄索諾木擒獻僧格桑。

三月庚寅朔，日食。壬辰，上詣泰陵。奉皇太后巡幸天津，免所過地方及天津府屬本年錢糧十分之三。癸巳，上閱永定河堤。丁酉，上謁泰陵。戊戌，上命簡親王豐訥亨奉皇太后自申昜春園啟鑾，免蹕路所經之宛平等二十州縣及天津府屬各州縣三十三年至三十六年逋賦。己亥，免直隸三十三年至三十五年逋賦。庚子，上閱澱河。乙巳，上奉皇太后駐蹕天津。己酉，上奉皇太后回鑾。免通州、寶坻等九州縣三十六年逋賦。壬子，上閱永定河。丙辰，上奉皇太后還京師。

閏三月己巳，以扎拉豐阿為御前大臣。命劉統勛等充辦理四庫全書總裁。乙酉，以素爾訥署工部尚書。

夏四月戊戌，以綽克托為烏什參贊大臣。庚戌，命索琳以署禮部侍郎在軍機處行走。辛亥，命慶桂以理藩院侍郎、副都統為伊犁參贊大臣。丙辰，諭高晉賑清河等州縣及大河、長淮二衛被水災民。戊午，加大學士溫福、戶部尚書舒赫德、工部尚書福隆安太子太保，禮部尚書王際華、工部尚書裘曰修太子少傅，禮部尚書阿桂、署兵部尚書豐升額、直隸總督周元理、閩浙總督鍾音、四川總督劉秉恬太子少保。

五月辛酉，工部尚書裘曰修卒，以嵇璜代之。丙寅，上奉皇太后啟鑾，免經過地方本年錢糧十分之三。壬申，上奉皇太后駐蹕避暑山莊。乙亥，盛京將軍增海卒，調弘晌代之。丁丑，改烏魯木齊參贊大臣為都統，以索諾木策凌為之，仍聽伊犁將軍節制。己卯，猛遮土目叭立齋等內附。癸未，召車布登扎布來京，命拉旺多爾濟署烏里雅蘇臺將軍。乙巳，阿桂等奏金川番賊陷喇嘛寺糧臺，襲據底木達、布朗郭宗。己酉，鄂寶奏金川番賊襲據大板昭。壬子，定邊將軍溫福、四川提督馬全、署貴州提督牛天畀敗績於木果木，俱死之。癸丑，以阿桂為定邊將軍，贈溫福一等伯。小金川酋僧格桑父澤旺伏誅。大學士劉綸卒。甲寅，以富勒渾為四川總督，起文綬為湖廣總督。丙辰，阿桂奏剿洗小金川番賊，盡毀碉寨，諭嘉之。

秋七月戊午朔，召舒赫德來京，以伊勒圖為伊犁將軍，慶桂為塔爾巴哈臺參贊大臣。己未，金川番賊陷美諾、明郭宗，海蘭察退師日隆。諭阿桂由章谷退師，豐升額退駐巴拉朗等處。癸亥，命富德為參贊大臣赴軍營，命阿桂撤噶爾拉之師。甲子，命舒赫德為武英殿大學士。調阿桂為戶部尚書，永貴為禮部尚書。丙寅，齊齊哈爾蝗。丁卯，以溫福乖方僨事，革一等伯爵，仍予恤典。褫劉秉恬職。命議恤木果木陣亡提督馬全、牛天畀，副都統巴朗、阿爾素納，總兵張大經及各文武員弁。丙戌，諭阿桂先復小金川，分三路進剿。

八月戊子，以阿桂為定西將軍。命於敏中為文華殿大學士，舒赫德管刑部，劉統勛專管吏部。己丑，命程景伊協辦大學士。調王際華為戶部尚書，蔡新為禮部尚書，嵇璜為兵部尚書。以閻循琦為工部尚書。戊戌，以明亮為定邊右副將軍，富德為參贊大臣。壬寅，上幸木蘭行圍。

九月壬戌，降海蘭察為領隊大臣。甲子，上回駐避暑山莊。戊辰，上送皇太后回鑾。己巳，索諾木挾僧格桑歸大金川，以其兄岡達克往美諾。諭阿桂乘機收復。允戶部請開金川軍需捐例。壬申，上自避暑山莊回鑾。甲戌，以多敏為科布多參贊大臣，車木楚克扎布為烏里雅蘇臺參贊大臣。戊寅，上奉皇太后還京。庚辰，吏部尚書託庸致仕，調官保為吏部尚書。以英廉為刑部尚書，仍兼管戶部侍郎事。

冬十月乙巳，和碩諴親王允祕卒。己酉，褫車布登扎布定邊左副將軍職，仍留親王銜，以瑚圖靈阿代之。

十一月丁卯，阿桂等奏進剿小金川，攻克資哩山梁等處，收復沃克什官寨。戊辰，命福祿往西寧辦事。召伍彌泰回京。己巳，阿桂等奏克復美諾，命進剿金川。辛未，軍機大臣、大學士劉統勛卒，上親臨賜奠，贈太傅。壬申，召梁國治來京，在軍機處行走。調巴延三為湖南巡撫。以畢沅為陜西巡撫。癸酉，明亮等奏克復僧格宗等碉寨。

十二月癸巳，以彰寶為雲貴總督。辛丑，命李侍堯為武英殿大學士，仍管兩廣總督事。

是歲，朝鮮、安南來貢。

三十九年春正月丙子，以姚立德為河東河道總督。丁丑，阿桂等克贊巴拉克等山梁。

二月甲申朔，命豐升額等助阿桂進攻勒烏圍。丁亥，明亮等奏克木谿等山梁。戊戌，豐升額等克莫爾敏山梁。乙巳，蠲江蘇山陽等十州縣衛三十八年水災額賦有差。丁未，上詣東陵，並巡幸盤山。庚戌，謁昭西陵、孝陵、孝東陵、景陵，至孝賢皇后陵奠酒。臨故大學士公傅恆塋賜奠。辛亥，上駐蹕盤山。

三月庚申，阿桂等克羅博瓦山梁，加阿桂太子太保，以海蘭察為內大臣，額森特為散秩大臣。甲子，上幸南苑行圍。辛未，阿桂等克得斯東寨。庚辰，明亮等克喀咱普等處，上嘉賚之。

夏四月乙酉，順天大興等州縣蝗。辛亥，以京師及近畿地方旱，命刑部清理庶獄，減軍流以下罪，直隸如之。戊戌，以御史李漱芳劾福隆安家人滋事，上嘉之，予敘。

五月癸丑朔，命刑部減秋審、朝審緩決一二次以上罪。丙寅，彰寶以病解任，以圖思德署云貴總督。戊辰，上奉皇太后秋獮木蘭。甲戌，上奉皇太后駐蹕避暑山莊。

六月癸卯，阿桂等奏克穆爾渾圖碉卡。

秋七月甲寅，阿桂等克色淜普山碉卡。己未，阿桂等克喇穆喇穆山等碉卡。壬戌，阿桂等克日則雅口等處寺碉。乙丑，烏魯木齊額魯特部蝗。庚午，明亮等克達爾圖山梁碉卡。甲戌，以於敏中未奏太監高雲從囑託公事，下部嚴議。以阿思哈為左都御史。乙亥，命阿思哈在軍機處行走。太監高雲從處斬。辛巳，阿桂等克格魯瓦覺等處碉寨。

八月壬午朔，日食。壬辰，富德等克穆當噶爾、羊圈等處碉卡。丁酉，上幸木蘭行圍。癸卯，金川頭人綽窩斯甲降，獻賊目僧格桑尸。

九月乙卯，山東壽張縣奸民王倫等謀逆，命山東巡撫徐績剿捕之。丁巳，命大學士舒赫德赴江南，同高晉塞決口。戊午，上回駐避暑山莊。命舒赫德先赴山東剿捕王倫。庚申，命額駙拉旺多爾濟、左都御史阿思哈帶侍衛章京及健銳、火器二營兵，往山東會剿王倫。辛酉，王倫圍臨清，屯閘口。壬戌，上送皇太后回鑾。癸亥，以天津府七縣旱，命撥通倉米十萬石備賑。丙寅，上自避暑山莊回鑾。丁卯，山東兗州鎮總兵惟一、德州城守尉格圖肯以臨陣退避，處斬。庚午，以江蘇山陽等四縣水災，命免明年額賦。壬申，上奉皇太后還京師。丙子，山東臨清賊平，王倫自焚死。

冬十月辛巳朔，以楊景素為山東巡撫。壬辰，免臨清新城本年未完額賦，並舊城未完額賦十分之五。丙午，以徐績為河南巡撫。

十一月癸丑，明亮等克日旁等碉寨。甲寅，以舒赫德為御前大臣。阿桂等克日爾巴當噶碉寨。以阿桂為御前大臣，海蘭察為御前侍衛。丙辰，以四川成都等一百四十府廳州縣行軍運糧，免歷年額賦有差。戊辰，阿桂克格魯古丫口等處碉寨。

是歲，朝鮮、琉球來貢。

四十年春正月甲戌，阿桂等克康爾薩山梁。

二月己卯，阿桂等克甲爾納等處碉寨。丙戌，阿桂克斯莫思達碉寨。癸巳，以李瀚為雲南巡撫。

三月辛亥，上幸盤山。甲寅，上駐蹕盤山。蠲江南句容等十九州縣，淮安、大河二衛三十九年水旱災額賦。壬申，蠲長蘆屬滄州等六州縣、嚴鎮等六場，河南信陽等五州縣三十五年旱災額賦。

夏四月戊寅朔，蠲安徽合肥等十四州縣、廬州等四衛三十九年旱災額賦。丙戌，四川軍營參贊大臣、領侍衛內大臣、和碩親王、固倫額駙色布騰巴勒珠爾卒。己丑，命明山為烏里雅蘇臺參贊大臣。壬寅，賜吳錫齡等一百五十八人進士及第出身有差。癸卯，阿桂等克木思工噶克丫口等處城碉。明亮等克甲索、宜喜。乙巳，明亮等克達爾圖等處碉寨。以明亮、福康安為內大臣。

五月己酉，蠲直隸霸州、保定等三十九州縣三十九年旱災額賦。甲寅，阿桂等奏克巴木通等處碉卡。丁巳，明亮奏克茹寨、甲索等處碉卡。戊辰，阿桂等奏克噶爾丹等碉寨。壬申，上幸木蘭，奉皇太后駐湯山行宮。明亮等奏克巴舍什等處碉寨。乙亥，阿桂等奏克遜克爾宗等處碉寨。加封定邊右副將軍、果毅公豐升額為果毅繼勇公。

六月丁丑朔，蠲湖北漢陽等十五州縣、武昌等六衛一所三十九年旱災額賦。戊寅，上駐避暑山莊。癸未，上詣廣仁嶺萬壽亭迎皇太后駐蹕避暑山莊。壬辰，以豐升額為兵部尚書。丙申，領隊大臣額爾特褫職逮治。庚子，設管理烏魯木齊額魯特部落領隊大臣，以全簡為之。

秋七月壬戌，阿桂等奏攻克昆色爾等處山梁碉寨。丁卯，阿桂等克章噶等碉寨。額洛木寨頭人革什甲木參等率眾來降。庚午，蠲甘肅皋蘭等七廳州縣三十九年被水被旱額賦。阿桂等克直古腦一帶碉寨。

八月丙子朔，日食。丁丑，阿桂等克隆斯得寨。明亮等克扎烏古山梁。己卯，以霸州等三十餘州縣被水，撥直隸藩庫銀五十萬兩賑之。辛卯，上幸木蘭行圍。己亥，阿桂等奏克勒烏圍之捷，進剿噶喇依賊寨。上命優敘將軍阿桂，副將軍豐升額，參贊大臣海蘭察、額森特等功。辛丑，召舒赫德赴熱河行在。癸卯，封羅卜藏錫喇布為貝子。乙巳，命侍郎袁守侗等赴貴州，讞知府蘇墧稟揭總督、藩、臬袒護同知席纘一案。

九月庚戌，蠲湖北鍾祥等十二州縣並武昌等七衛三十九年旱災額賦。癸丑，上回駐避暑山莊。丁巳，上送皇太后回鑾。辛酉，以圖思德劾蘇墧浮收勒索，命袁守侗等嚴鞫之。丙寅，以明亮請赴西路失機，嚴斥之，仍奪廣州將軍。丁卯，上奉皇太后還京師。阿桂等克當噶克底等處碉寨。

冬十月己卯，召駐藏辦事伍彌泰，以留保住代之。己丑，以霸州等六州縣被災較重，命即於閏十月放賑。庚寅，蠲甘肅皋蘭等十七州縣廳水雹霜災額賦。壬辰，上還宮。丙申，調裴宗錫為貴州巡撫，命袁守侗暫署，圖思德署云南巡撫，李質穎為安徽巡撫。

閏十月壬子，蘇墧以侵稅誣訐，處斬。壬戌，明亮等奏克扎烏古山梁。甲子，阿桂等奏克西里山黃草坪等處碉卡，總兵曹順死之。命袁守侗赴四川，同阿揚阿讞冀國勛一案。復封慶恆為克勤郡王。壬申，明亮等克耳得穀寨。

十一月，明亮等克甲索諸處碉卡。乙酉，福祿以立塔爾一案未能鞫實，革，戍伊犁。己丑，阿桂克西里第二山峰，並進圍鴉瑪朋寨落。壬辰，明亮等奏攻得克爾甲爾古等處碉卡。壬寅，阿桂等奏克舍勒固租魯、科思果木、阿爾古等處碉寨。

十二月甲辰朔，日食。丁未，工部尚書閻循琦卒，調嵇璜為工部尚書，蔡新為兵部尚書，以曹秀先為禮部尚書。阿桂等克薩爾歪等寨落。丙辰，以阿桂為鑲黃旗領侍衛內大臣。調熊學鵬為廣東巡撫，以吳虎炳為廣西巡撫。甲子，明亮等由達撒穀進兵，連克險要山梁及沿河格爾則寨落。丙寅，阿桂等克格隆古等處寨落。庚午，阿桂等由索隆古進據噶占山梁，直搗噶喇依。其頭人色木里雍中及布籠普阿納木來降。壬申，明亮等克甲雜等隘口，並後路巴布里、日蓋古洛，進抵獨松隘口，剋日會搗噶喇依。其頭人達固拉得爾瓦等來降。

本紀十四

高宗本紀五

四十一年春正月癸酉朔，富德克打噶咱普德爾窩、馬爾邦等碉卡。明亮等克獨松等碉卡。甲戌，定郡王綿德以交結禮部司員削爵，命綿恩承襲。阿桂克喇烏喇等碉卡及舍齊等寺。己卯，阿桂率諸軍進圍噶喇依，索諾木之母及其姑姊妹出降。命封阿桂一等誠謀英勇公，予四團龍補服、金黃帶。加賞果毅繼勇公豐升額一等子。封明亮一等襄勇伯，海蘭察一等超勇侯，額森特一等男，和隆武三等果勇侯，福康安、普爾普三等男。加賞奎林一等男。豐升額、明亮、海蘭察、奎林、和隆武仍各予雙眼花翎，賞於敏中一等輕車都尉，均世襲。阿桂請安插降眾於綽斯甲布十二土司地方，從之。壬午，賞阿桂紫韁。甲申，調明善為科布多參贊大臣。以法福里為烏里雅蘇臺參贊大臣。己丑，吏部尚書、協辦大學士官保以病乞休，允之。以阿桂為吏部尚書、協辦大學士。調豐升額為戶部尚書，福隆安為兵部尚書。以綽克托為工部尚書。庚寅，嘉謨遷倉場侍郎。命阿思哈署漕運總督，永貴署吏部尚書，英廉署戶部尚書。

二月己酉，授文綬四川總督，調富勒渾為湖廣總督。庚戌，命嗣後社稷壇祭時，或值風雨，於殿內致祭。蠲江蘇上元等三十九州縣、鎮江等五衛四十年旱災額賦。辛亥，上謁東陵。以祇謁兩陵，並巡幸山東，免經過州縣本年額賦十分之三。甲寅，上謁昭西陵、孝陵、孝東陵、景陵，詣孝賢皇后陵奠酒。阿桂等奏索諾木等出降，檻送京師，兩金川平。乙卯，命永貴回禮部尚書，仍兼署吏部事。丙辰，命圖平定金川前後五十功臣像於紫光閣。命新設將軍駐雅州，四川提督桂林駐金川。丁巳，上還京師。戊午，上謁泰陵。命袁守侗赴四川，會同阿桂查辦參贊大臣富德。壬戌，上謁泰陵。設雲南騰越鎮總兵官。丁卯，上奉皇太后巡幸山東。己巳，免順天直隸通州等二十八州縣未完地糧倉穀。庚午，停湖北勘丈湖地。免直隸霸州等二十一州縣未完地糧倉穀。辛未，減直隸軍流以下人犯罪。

三月丁丑，免山東泰安、曲阜二縣本年額賦。戊寅，免山東鄒平等三十九州縣衛各項民欠額賦。己卯，增設成都將軍，以明亮為之。辛巳，減山東軍流以下人犯罪。壬午，免山東德州等十一州縣緩徵漕米漕項。癸未，以薩載為江南河道總督，楊魁為江蘇巡撫。甲申，勒爾謹陛見，命畢沅署陜甘總督。丙戌，上駐蹕泰安，謁岱廟。命還督撫貢物，仍嚴飭之。設金川勒烏圍總兵。丁亥，上登泰山。辛卯，戶部尚書王際華卒，以袁守侗代之。免四川通省上年額賦及本年夷賦有差。蠲河南武陟縣四十年水災額賦。乙未，上至曲阜，謁孔子廟。蠲安徽懷寧等三十二州縣、建陽等七衛四十年水旱額賦。丙申，釋奠先師孔子，告平兩金川功。丁酉，上謁孔林。調李質穎為廣東巡撫，以閔鶚元為安徽巡撫。戊戌，富德褫職逮治。己亥，雲南車裏逃夷刀維屏等悔罪自歸，諭免死，錮之。庚子，命戶部侍郎和珅軍機處行走。辛丑，上奉皇太后自濟寧登舟。

夏四月癸卯，以平定金川，遣官祭告天地、太廟、社稷。以英廉兼署戶部尚書。命劉墉會同陳輝祖查勘湖北沔陽州沖潰堤工。甲辰，予告協辦大學士、吏部尚書官保卒。丁未，上閱臨清州舊城。辛亥，命阿桂仍在軍機處行走。癸丑，蠲直隸霸州等五十二州縣四十年水災額賦有差。乙卯，以平定金川，遣官告祭昭西陵、孝陵、孝東陵、景陵、泰陵、孝賢皇后陵。丙辰，遣官告祭孔子闕里。壬戌，遣官告祭永陵、福陵、昭陵。甲子，以阿思哈為漕運總督，素爾訥為左都御史，索琳為理藩院尚書，仍留庫倫辦事，命豐升額署理藩院尚書。乙丑，上送皇太后自寶稼營還京師。丙寅，獻金川俘馘於廟社。丁卯，定西將軍阿桂等凱旋。戊辰，上幸良鄉城南行郊勞禮，賜將軍及隨征將士等宴，並賞阿桂等御用鞍馬各一。上還京師。己巳，受俘。上御瀛臺，親鞫俘囚。索諾木等皆磔於市。上御紫光閣，行飲至禮，賜凱旋將士及王大臣等宴，賜將軍阿桂以下銀幣有差。庚午，斬番目布籠普占巴、雅瑪朋阿庫魯等於市。

五月辛未朔，上奉皇太后御慈寧宮，上徽號曰崇慶慈宣康惠敦和裕壽純禧恭懿安祺寧豫皇太后，頒詔覃恩有差。戊寅，富德以誣訐阿桂悖逆，處斬。辛巳，豁山西石樓等三縣丁徭虛額銀。癸未，上奉皇太后啟鑾，秋獮木蘭。己丑，上駐蹕避暑山莊。

六月庚子朔，定文淵閣官制。壬子，以甘肅皋蘭等二十九州縣廳旱災，命多留市米以供民食。庚申，黃邦寧論斬，逮治前護廣西巡撫蘇爾德、署按察使廣德。

秋七月庚申，索琳以不職金雋級，以伍彌泰為理藩院尚書。丁亥，授巴延三山西巡撫，調鄂寶為湖南巡撫。

八月丁未，召瑚圖靈阿，以巴林王巴圖為定邊左副將軍，以額駙拉旺多爾濟為伊犁參贊大臣。乙卯，上幸木蘭行圍。

九月丙子，上回駐避暑山莊。庚辰，上送皇太后回鑾。庚寅，上奉皇太后還京師。

冬十月己亥朔，命豐升額為步軍統領，福隆安仍兼管。壬寅，綏遠城將軍容保罷，以伍彌泰代之。甲辰，命英誠公阿克棟阿在領侍衛內大臣上行走，以奎林為理藩院尚書。戊申，左都御史張若溎病免。辛亥，調崔應階為左都御史，以餘文儀為刑部尚書。壬子，阿思哈病免，以鄂寶為漕運總督。癸丑，以敦福為湖南巡撫。丙辰，命三寶查浙江漕糧積弊。甲子，以甘肅皋蘭等二十九廳州縣旱災，豁歷年積欠倉糧四百萬有奇。

十一月甲申，命四庫全書館詳覈違禁各書，分別改毀。諭曰：「明季諸人書集詞意抵觸本朝者，如錢謙益等，均不能死節，妄肆狂狺，自應查明毀棄。劉宗周、黃道周立朝守正，熊廷弼材優幹濟，諸人所言，若當時採用，敗亡未必若彼其速，惟當改易字句，無庸銷毀。又直臣如楊漣等，即有一二語傷觸，亦止須酌改，實不忍並從焚棄。」

十二月庚子，命戊戌年八月舉行繙譯鄉試，次年三月舉行會試。丙午，命明亮軍機處行走，伍彌泰遷西安將軍，博成署綏遠城將軍。戊申，以雅朗阿為綏遠城將軍。甲寅，蠲山東德州等三十州縣衛所本年被災額賦。丙辰，緬目得魯蘊請送還內地官人，準其入貢。諭令進京乞恩。戊午，上幸瀛臺。庫車阿奇木伯克、哈薩克使人，及四川明正土司等瞻覲，各賜冠服有差。

四十二年春正月戊辰朔，蠲甘肅乾隆二十三年至三十五年民欠銀八十四萬兩有奇。丙子，上御閱武樓閱兵，命諸王、大臣、外藩蒙古及回部、庫車、哈薩克使臣、金川土司等從觀。辛巳，以皇太后不豫，詣長春仙館問安，奉皇太后幸同樂園，侍晚饍。自是每日詣長春仙館請安。乙酉，以圖思德奏緬番內附，命阿桂往雲南籌辦。調李侍堯為雲貴總督，以楊景素為兩度總督，郝碩為山東巡撫，圖思德回貴州巡撫，裴宗錫回雲南巡撫。己丑，宥熊學鵬罪，蘇爾德、廣德論斬。庚寅，皇太后崩，奉安於慈寧宮正殿，上以含清齋為倚廬，頒大行皇太后遺詔。諭穿孝百日，王大臣官員等二十七日除服。辛卯，尊大行皇太后謚號為孝聖憲皇后，推恩普免錢糧一次。壬辰，定二十七日內郊廟社稷遣官致祭用樂之制。乙未，尊大行皇太后陵曰泰東陵。丙申，移大行皇太后梓宮於申昜春園，奉安於九經三事殿。上居圓明園。

二月丁酉朔，上詣安佑宮行告哀禮。上居無逸齋苫次。己亥，上還居圓明園。庚子，上詣九經三事殿大行皇太后梓宮前供奠。諸王大臣請間一二日行禮，不允。甲辰，諭二十七月內停止元旦朝賀。其百日後，尋常御殿視朝，屆日請旨。乙巳，定百日內與二十七月內御用服色及臣下服色制。甲寅，高晉會同阿揚阿赴安徽查案，楊魁兼署兩江總督。蠲安徽宿州等八州縣、鳳陽等三衛四十一年水災額賦。丁巳，上詣九經三事殿大行皇太后梓宮前行月祭禮。以顏希深為湖南巡撫。

三月辛未，左都御史素爾訥、大理寺卿尹嘉銓休致。壬申，以薩載赴京，命德保兼署江南河道總督。戊寅，以邁拉遜為左都御史。壬午，上大行皇太后尊謚曰孝聖慈宣康惠敦和敬天光聖憲皇后。戊子，以恆山保為烏里雅蘇臺參贊大臣。

夏四月戊戌，以緬番投誠反覆，召阿桂回京，留緬目所遣孟幹等。戊申，上詣九經三事殿孝聖憲皇后梓宮前行祖奠禮。己酉，孝聖憲皇后發引，上送往泰東陵，免經過州縣本年額賦十分之七。癸丑，上謁泰陵。是日，孝聖憲皇后梓宮至泰東陵，奉安於隆恩殿。丙辰，上詣泰東陵孝聖憲皇后梓宮前行百日祭禮。丁巳，大學士舒赫德卒。戊午，命永貴署大學士兼吏部尚書。辛酉，蠲安徽宿州等八州縣、長河等三衛四十一年水災額賦。壬戌，命福隆安兼署吏部尚書。甲子，上還京師。

五月乙丑朔，孝聖憲皇后神牌升祔太廟。翌日，頒詔覃恩有差。戊辰，上臨舒赫德喪次賜奠。壬申，蠲直隸清苑等十州縣逋賦。戊寅，以普蠲全國錢糧，免福建臺灣府屬官莊租息十分之三。甲申，馬蘭鎮總兵滿斗於東陵掘墻通路，論斬。丁亥，命阿桂為武英殿大學士，兼管吏部事，英廉協辦大學士。命尚書果毅繼勇公豐升額之父阿里袞原襲果毅公爵號，亦加「繼勇」二字。調永貴為吏部尚書，以富勒渾為禮部尚書，三寶為湖廣總督，王亶望為浙江巡撫。蠲順天直隸大興等三十三廳州縣被災額賦。

六月乙卯，以吉林將軍富椿調杭州將軍，命福康安代之。己未，上詣黑龍潭祈雨。

秋七月，蠲甘肅皋蘭等二十九廳州縣四十一年被災額賦。丙戌，命甘肅應徵各屬番糧草束免十分之三。暹羅頭目鄭昭進貢，送所獲緬番，諭楊景素以請封檄諭之。

八月庚子，免烏魯木齊各州縣戶民額糧十分之三。庚申，命侍郎金簡赴吉林，會同福康安查辦事件。

九月丙子，上謁泰陵、泰東陵。壬午，上還京師。

冬十月戊戌，戶部尚書果毅繼勇公豐升額卒，調英廉為戶部尚書，仍兼管刑部，命德福為刑部尚書。乙巳，詔陜西民屯租糧草束屆輪免錢糧之年，一體蠲免。庚申，設密雲副都統一，駐防兵二千。辛酉，命袁守侗赴浙江查審歸安縣知縣劉均被控案。命侍郎周煌、阿揚阿赴四川查審大足縣知縣趙憲高被控案。

十一月丙寅，廣德處斬。戊辰，海成以縱庇王錫侯褫職，以郝碩為江西巡撫，國泰為山東巡撫。壬申，刑部尚書餘文儀乞休，允之。甲戌，調袁守侗為刑部尚書，梁國治為戶部尚書。乙酉，蠲甘肅寧夏等七廳縣本年被災額賦。

十二月丁酉，蠲甘肅皋蘭等十七州縣四十一年被災額賦。癸丑，賑甘肅皋蘭等三十二廳州縣被旱災民。

四十三年春正月壬戌朔，免朝賀。癸亥，以鄭大進為河南巡撫。辛未，追復睿親王封爵及豫親王多鐸、禮親王代善、鄭親王濟爾哈朗、肅親王豪格、克勤郡王岳託原爵，並配享太廟。己卯，上謁西陵，免經過地方本年額賦十分之三。癸未，上謁泰陵、泰東陵。甲申，上謁泰東陵行期年禮。

二月丁酉，朝鮮、琉球入貢。己酉，以特成額為禮部尚書。調綽克托為吏部尚書，富勒渾為工部尚書。特成額遷成都將軍，以鍾音為禮部尚書。調楊景素為閩浙總督，桂林為兩廣總督，李質穎護之。戊午，以諴親王弘申昜為正白旗領侍衛內大臣。

三月甲子，上詣西陵。戊辰，上謁泰陵、泰東陵。己巳，上親祭泰東陵。乙亥，上閱健銳營兵。己丑，以李湖為湖南巡撫。

夏四月辛卯，以河南旱，命減開封等五府軍流以下罪。壬寅，命先免河南四十五年田賦。癸卯，肅親王蘊著卒。乙巳，上詣黑龍潭祈雨。辛亥，命減河南軍流以下罪。乙卯，賜戴衢亨等一百五十七人進士及第出身有差。

五月庚申朔，以山東荒歉，命預免四十五年錢糧。丁卯，命山西巡撫兼理河東鹽政。戊辰，怡親王弘曉卒。

六月乙未，以九江關監督全德浮收，逮治之。

閏六月癸亥，河南祥符河決。

秋七月癸巳，河南儀封考城河決。乙未，命袁守侗往河南，會同河督姚立德、巡撫鄭大進查辦河工。戊戌，命高晉督辦堤工。丁未，上詣盛京謁陵，免經過直隸、奉天各州縣本年額賦十分之三。

八月癸酉，以儀封決河下注安徽鳳陽各州縣，諭薩載等賑災民。甲戌，上謁永陵。乙亥，行大饗禮。己卯，上謁福陵。免奉天所屬府州縣明年丁賦。庚辰，行大饗禮。上謁昭陵。辛巳，行大饗禮。命奉天、吉林、黑龍江各屬已結未結死罪均減等，軍流以下悉宥之。癸未，上臨奠克勤郡王岳託墓。甲申，上臨奠武勛王揚古利、弘毅公額亦都、直義公費英東墓。乙酉，上詣文廟行禮。

九月甲午，錦縣生員金從善，以上言建儲立後，納諫施德，忤旨，論斬。戊戌，禮部尚書鍾音卒。金從善以妄肆詆斥，處斬。己亥，以德保為禮部尚書。丁未，申諭立儲流弊，及宣明歸政之期。壬子，上還京師。甲寅，高樸以婪贓論斬。綽克托以失察高樸褫職。命永貴為吏部尚書。乙卯，命邁拉遜署吏部尚書。

冬十月己未，以庚子年七旬萬壽，巡幸江、浙，命舉恩科鄉會試，並普蠲錢糧。甲戌，江蘇布政使陶易以徇縱徐述夔，褫職論斬。丙子，免甘肅皋蘭等三十二廳州縣四十二年旱災額賦。

十一月戊子，禁貢獻整玉如意及大玉。壬辰，定驛務歸巡道分管，裁甘肅驛傳道。賑廣西興安等九州縣本年旱災。庚子，免甘肅寧夏等七廳州縣四十二年被災額賦。

十二月庚申，河南儀封堤工塌壞，高晉等下部嚴議。丙寅，諭國泰嚴治山東冠縣義和拳教匪。甲戌，賑安徽當塗等三十四州縣衛本年水旱災、湖南湘陰等十五州縣衛旱災，並蠲額賦有差。

四十四年春正月丙戌朔，調陳輝祖為河南巡撫，鄭大進為湖北巡撫。乙未，大學士、兩江總督高晉卒。命三寶為東閣大學士，仍留湖廣總督任，薩載為兩江總督，李奉翰為江南河道總督。癸卯，上詣西陵，免經過地方本年丁賦十分之三。裁福州副都統。乙巳，命阿桂赴河南查勘河工。丁未，上謁泰陵、泰東陵。辛亥，上還京師。

二月癸亥，左都御史邁拉遜病免。丙子，以增福為福建巡撫，申保為左都御史。庚辰，命輯明季諸臣奏疏。諭曰：「各省送到違礙應毀書籍，如徐必達南州草，蕭近高疏草，宋一韓掖垣封事，切中彼時弊病者，俱無慚骨更。雖其君置若罔聞，而一時廢弛瞀亂之跡，痛切敷陳，足資考鏡。朕以為不若擇其較有關系者，別加編錄，名為明季奏疏，勒成一書，永為殷鑒。諸臣在勝國言事，於我國家間有干犯之語，不宜深責，應量為改易選錄，餘仍分別撤毀。」壬午，建江南龍泉莊等處行宮。

三月丙申，命英廉署直隸總督。丁酉，命德福署協辦大學士。調楊景素為直隸總督，三寶為閩浙總督。以圖思德為湖廣總督，舒常為貴州巡撫。乙巳，以譚尚忠署山西巡撫。己酉，賑湖北江夏等三十九州縣衛上年旱災。

夏四月己未，改闢展辦事大臣為吐魯番領隊大臣。戊辰，上詣西陵。壬申，上謁泰陵、泰東陵。丁丑，改甘肅驛傳道為分巡蘭州道。戊寅，以袁守侗為河東河道總督，胡季堂為刑部尚書。己卯，上閱健銳營兵。庚辰，上還京師。

五月乙未，上秋獮木蘭，免經過地方本年丁賦十分之三。丙申，以李世傑為廣西巡撫。辛丑，上駐避暑山莊。丙午，以富綱為福建巡撫。丁未，上詣文廟行釋奠禮。

六月丁卯，免甘肅乾隆二十七年至三十七年逋賦銀二十三萬五千兩、糧一百零五萬石各有奇。戊辰，河南武陟、河內沁河決。庚辰，建吐魯番滿城。

秋七月乙未，以孫士毅為雲南巡撫。

八月戊辰，上幸木蘭行圍。辛未，命和珅在御前大臣上學習行走。甲戌，以宗室永瑋為黑龍江將軍。乙亥，寧壽宮成。

九月庚子，上還京師。

冬十月壬戌，免陜西延安等三府州屬乾隆二十年至三十七年民欠社倉穀。免西藏那克舒三十九族番子等應交馬銀。乙亥，免甘肅莊浪等十七廳州縣被災額賦。

十一月甲申，免安徽亳州等十一州縣額賦。戊戌，杭州將軍嵩椿坐耽於逸樂褫職，仍通諭申儆。癸卯，賑甘肅皋蘭等十二廳州縣災民，並蠲本年額賦。丙午，以姚成烈為廣西巡撫。以伍彌泰護送班禪至熱河，給欽差大臣關防。

十二月癸丑，命侍郎德成至河南會辦河工。甲寅，命戶部侍郎董誥在軍機處行走。乙卯，兩廣總督桂林卒，以巴延三代之，雅德為山西巡撫。戊午，大學士於敏中卒。湖廣總督圖思德卒，以富勒渾代之，綽克托代為工部尚書。丙寅，賑湖北沔陽等七州縣衛本年水災。己巳，命程景伊為文淵閣大學士，調嵇璜為吏部尚書、協辦大學士，周煌為工部尚書。辛未，直隸總督楊景素卒，以袁守侗代之。調陳輝祖為河東河道總督，榮柱為河南巡撫。

四十五年春正月庚辰朔，以八月七旬萬壽，頒詔覃恩有差。辛巳，免河南儀封等十三州縣被災額賦。辛卯，上巡幸江、浙，免直隸、山東經過地方本年額賦十分之三。壬辰，免直隸順德等四府屬逋賦。己亥，免山東歷城等二十八州縣逋賦及倉穀。己酉，朝鮮國王李祘表賀萬壽，優詔答之。修浙江仁和、海寧塘工。

二月癸丑，命舒常同和珅、喀寧阿查辦海寧劾李侍堯各款。甲寅，免江南、浙江經過地方本年額賦十分之三。免兩江所屬四十三年以前逋賦。丙辰，調李奉翰為河東河道總督，陳輝祖為江南河道總督。丁巳，免臺灣府屬本年額穀，免兩淮灶戶災欠及川餉未繳銀。己未，上渡江，閱清口東壩堤工。甲子，免江南、浙江省會附郭諸州縣本年額賦。戊辰，上幸焦山。壬申，上幸蘇州府。儀封決口合龍。己卯，免浙江仁和等縣逋賦。

三月辛巳，上幸海寧州觀潮。壬午，上幸尖山。召索諾木策凌來京，以奎林為烏魯木齊都統。癸未，上幸杭州府。甲申，上幸秋濤宮閱水師。以博清額為理藩院尚書。壬辰，調李質穎為浙江巡撫，李湖為廣東巡撫，以劉墉為湖南巡撫。以京察屆期，予阿桂等議敘，左都御史崔應階等原品休致。癸巳，以羅源漢為左都御史。丁酉，李侍堯褫職逮問。孫士毅褫職，發伊犁效力。以福康安為雲貴總督，索諾木策凌為盛京將軍。辛丑，命英廉為東閣大學士，和珅為戶部尚書。丙午，上詣明太祖陵奠酒。

夏四月己酉朔，上渡江。壬子，山東壽光人魏塾以著書悖妄，處斬。丁巳，上至武家墩，閱高家堰堤工，渡河。免山西太原等十六府州並歸化城等廳應徵額賦十分之三，大同、朔平及和林格爾等屬全免之。辛酉，調楊魁為陜西巡撫，劉秉恬署云南巡撫，顏希深為貴州巡撫，吳壇為江蘇巡撫。丁卯，調楊魁為河南巡撫，雅德為陜西巡撫，喀寧阿為山西巡撫。

五月甲申，以大學士、九卿改和珅所擬李侍堯監候為斬決，諭各督撫各抒所見，定擬題奏。丁亥，上還京師。癸巳，賜汪如洋等一百五十五人進士及第出身有差。丁酉，宥孫士毅罪。己亥，上秋獮木蘭。乙巳，上駐蹕避暑山莊。甲寅，免湖北沔陽等五州縣本年水災額賦。乙卯，召大學士三寶入閣辦事。調富勒渾為閩浙總督，舒常為湖廣總督。丁卯，以和珅為正白旗領侍衛內大臣。庚午，江蘇睢寧郭家渡河決。

秋七月丁丑，起孫士毅為編修。丁酉，班禪額爾德尼自後藏入覲，上御清曠殿，賜坐，賜茶。戊戌，順天良鄉永定河決。庚子，上御萬樹園，賜班禪額爾德尼及王、公、大臣，蒙古王、貝勒、貝子、公、額駙、臺吉等宴，並賜冠服金幣有差。辛丑，山東曹縣及河南考城河決。壬寅，以李本為貴州巡撫。

八月戊申，賑河南寧陵等四縣水災。乙卯，大學士程景伊卒。丁巳，永定河決口合龍。湖北巡撫鄭大進貢金器，不納，切責之。己未，上七旬萬壽節，御澹泊敬誠殿，王、公、大臣及蒙古王、貝勒、貝子、額駙、臺吉等行慶賀禮。癸酉，調閔鶚元為江蘇巡撫，農起為安徽巡撫。甲戌，上詣東西陵，免經過地方本年額賦十分之三。賑浙江諸暨等七縣水災。

九月，以嵇璜為文淵閣大學士，蔡新為吏部尚書、協辦大學士。調周煌為兵部尚書，以周元理為工部尚書。壬午，上謁昭西陵、孝陵、孝東陵、景陵，詣孝賢皇后陵奠酒。辛卯，上謁泰陵、泰東陵。睢寧郭家渡決口合龍。乙未，上還京師。乙巳，賑吉林琿春水災。

冬十月戊申，定李侍堯斬監候。調雅德為河南巡撫。辛酉，免河南儀封等六縣本年水災額賦。壬戌，免直隸霸州等六十三州縣本年水災額賦。免江蘇清河等八州縣衛本年水旱額賦。免甘肅皋蘭等三十五廳州縣四十四年水災額賦。甲戌，命博清額署左都御史，和珅仍兼署理藩院尚書。

十一月庚辰，命博清額為欽差大臣，護送班禪額爾德尼往穆魯烏蘇地方。壬午，以慶桂為烏里雅蘇臺將軍。癸未，班禪額爾德尼卒於京師。

十二月乙卯，賑甘肅皋蘭等十八廳州縣饑民。庚申，以會同四譯館屋壞，壓斃朝鮮人，禮部尚書等下部嚴議。丁卯，命阿桂會同陳輝祖、富勒渾、李質穎勘視海塘。

四十六年春正月己卯，定蒙古喀爾喀，青海杜爾伯特、土爾扈特、和碩特，回部王、公、札薩克、臺吉等世襲爵秩。丙申，朝鮮國王李祘表謝賜緞匹，仍貢方物，溫諭受之。癸卯，召富勒渾、李質穎來京。以陳輝祖為閩浙總督，兼管浙江巡撫，督辦塘工。調李奉翰為江南河道總督，韓鑅為河東河道總督。

二月丙辰，免浙江諸暨水災額賦。癸亥，命阿桂勘視江南、河南河工。乙丑，上西巡五臺山，免經過地方本年額賦十分之三。丙寅，免順天保定七府州縣逋賦。己巳，調雅德為山西巡撫。庚午，以富勒渾為河南巡撫。王燧論絞。

三月甲戌朔，上幸正定府閱兵。乙亥，免安徽亳州等九州縣、鳳陽等三衛水災額賦有差。丙子，免江蘇清河等八州縣衛水災額賦有差。戊寅，召慶桂來京，以巴圖署烏里雅蘇臺將軍。辛巳，上駐蹕五臺山。己丑，免甘肅皋蘭等十五廳州縣雹災額賦有差。甲午，以宗室嵩椿為綏遠城將軍。庚子，上還京師。壬寅，甘肅循化廳撒拉爾回匪蘇四十三等作亂，陷河州，命西安提督馬彪同勒爾謹剿之。癸卯，回匪犯蘭州，命阿桂往甘肅調度剿賊機宜。

夏四月甲申朔，命尚書和珅、額駙拉旺多爾濟、領侍衛內大臣海蘭察，並巴圖魯侍衛等，赴甘肅剿賊。乙巳，命安徽巡撫農起往甘肅辦理軍需，宥李侍堯罪，賞三品頂戴赴甘肅。己酉，甘肅官軍收復河州，仁和進援省城。庚申，休致大理寺卿尹嘉銓坐妄請其父從祀孔廟及著書狂悖，處絞。免直隸霸州等五十廳州縣水災額賦。戊辰，賜錢棨等一百六十九人進士及第出身有差。庚午，逮勒爾謹，以李侍堯管理陜甘總督事，未至，以阿桂兼管之。召和珅回京。辛未，免安徽壽州等十二州縣衛、河南儀封等五縣水災額賦。

五月辛卯，諭阿桂等除回民新教。

閏五月癸卯朔，勒爾謹論斬。己酉，免江蘇阜寧等七縣衛逋賦。庚戌，上秋獮木蘭。丙辰，上駐蹕避暑山莊。

六月庚辰，江蘇睢寧魏家莊河決。己丑，以甘肅累年冒賑，命刑部嚴鞫勒爾謹，逮王亶望至都。壬辰，免陜西西安等十二府州民欠倉穀。癸巳，甘肅回匪蘇四十三等伏誅。

秋七月壬寅朔，江蘇崇明、太倉等州縣海溢。甘肅布政使王廷贊，以冒賑浮銷，褫職逮治。丙午，以奎林為烏里雅蘇臺將軍，明亮為烏魯木齊都統。己酉，河南萬錦灘及儀封曲家樓河決。庚申，暹羅國長鄭昭遣使齎表貢方物。辛酉，命阿桂閱視河南、山東河工。乙丑，南掌國王弟召翁貢方物。庚午，王亶望處斬，賜勒爾謹自盡，王廷贊論絞。免江蘇崇明縣本年額賦。賑江蘇崇明等九廳州縣、河南儀封縣水災。

八月甲戌，賑甘肅隴西等四縣水災。免金縣等七縣額徵半賦。己卯，袁守侗等坐查監糧失實，下部嚴議。壬午，調福康安為四川總督，以富綱為雲貴總督，楊魁署福建巡撫。乙酉，賑湖北潛江等四州縣水災。丙戌，上幸木蘭行圍。魏家莊決口合龍。

九月戊申，王廷贊處絞。丁卯，賑山東金鄉水災。

冬十月丙子，賑江蘇銅山等縣水災。丁丑，賑山東鄒平等二十九州縣、濟寧等三衛、永阜等三場水災。乙酉，賑直隸滄州等四州縣、嚴鎮等四場水災。戊子，賑河南祥符十三縣水災。庚寅，賑湖北江夏等十七州縣水旱災。癸巳，賑安徽靈壁等二十四州縣衛水旱災。丁酉，上以御史劉天成奏，諭曰：「均田之法，勢必致貧者未富，富者先貧。我君臣惟崇儉尚樸，知愧知懼，使四民則效而已。」罷陜西貢皮。

十一月庚子，工部尚書周元理予告，以羅源漢代之。以劉墉為左都御史，仍暫管湖南巡撫。丙午，以李世傑為湖南巡撫。戊辰，以鄭大進為直隸總督。

十二月己巳朔，調姚成烈為湖北巡撫。以朱椿為廣西巡撫。丁丑，以雅德為廣東巡撫，譚尚忠為山西巡撫。戊子，大學士等議駁嵇璜請復黃河故道，上韙之。庚寅，畢沅以御史錢灃劾，降三品頂戴留任。辛卯，調農起為山西巡撫，譚尚忠為安徽巡撫。

四十七年春正月庚子，陳輝祖、閔鶚元降三品頂戴留任。乙卯，建盛京文溯閣。丙寅，四庫全書成。

二月己巳，上御文淵閣，賜四庫全書總裁等官宴，賞賚有差。丁亥，命乾清門侍衛阿彌達致祭河神。

三月庚子，上幸盤山。壬寅，上駐蹕盤山。癸丑，調雅德為福建巡撫，以尚安為廣東巡撫。甲寅，上還京師。乙卯，免甘肅積年逋賦糧二百四十五萬石、銀三十萬兩各有奇。戊午，免江蘇常熟等二十八廳州縣衛水災額賦。癸亥，免直隸天津等三十九州縣廳水災額賦。

夏四月戊辰，命和珅、劉墉同御史錢灃查辦山東虧空。戊寅，免山東壽光等五縣水災額賦。己卯，山東巡撫國泰褫職逮問，以明興代之。辛巳，上閱火器營兵。甲申，免山西永濟縣水災額賦。丁亥，上閱健銳營兵。壬辰，協辦大學士、吏部尚書蔡新乞假，允之。以劉墉署吏部尚書。甲午，羅源漢罷，以劉墉為工部尚書，王傑為都察院左都御史，慶桂為盛京將軍。

五月丁酉，召阿桂來京，命韓鑅、富勒渾籌辦河工。己亥，賑山東曹州、兗州、濟寧等府州，江蘇徐州、豐、沛等縣水災。辛丑，免河南祥符等六縣水災額賦。定新建巴爾噶遜城名曰嘉德。戊申，上幸木蘭。庚戌，免安徽懷寧等十八州縣、安慶等五衛水災額賦。甲寅，上駐蹕避暑山莊。

六月丙子，國泰、於易簡論斬。以富躬為安徽巡撫。

秋七月丙申朔，命阿桂仍督辦河工。戊戌，索諾木策凌論斬。癸卯，國泰、於易簡賜自盡。甲辰，以李侍堯、國泰所辦貢物過優，皆致罪戾，諭各督撫等惟當潔清自矢，毋專以進獻為能。己未，以何裕城署河東河道總督。癸亥，免甘肅隴西等四縣四十六年水災額賦。

八月丁卯，以福康安為御前大臣。癸酉，以宗室永瑋為吉林將軍，宗室恆秀為黑龍江將軍。甲戌，加英廉、嵇璜、和珅、李侍堯、福康安太子太保，梁國治、鄭大進太子少傅，薩載太子少保。壬午，賑江蘇沛縣等州縣，山東鄒、嶧二縣被水災民。癸未，上幸木蘭行圍。乙酉，賜索諾木策凌自盡。壬辰，賑山東兗州等府縣被水災民。

九月丙申，建浙江文瀾閣。壬寅，上回駐避暑山莊。癸卯，刑部尚書德福卒，以喀寧阿代之。命英廉暫管刑部。乙巳，調宗室永瑋為盛京將軍，慶桂為吉林將軍。辛亥，陳輝祖褫職逮問，調富勒渾為閩浙總督，福長安署之。調李世傑為河南巡撫，以查禮為湖南巡撫。己未，賑浙江玉環等處海溢災民。辛酉，免奉天承德等五廳縣水災額賦。

冬十月癸酉，新建庫爾喀喇烏蘇城名曰慶綏，晶河城名曰安阜。丁卯，賑河南汝陽等十六縣水災。甲申，直隸總督鄭大進卒，以袁守侗署之。以福崧為浙江巡撫。賑安徽壽州等十六州縣衛水旱災。

十二月癸亥朔，陳輝祖及國棟等論斬。甲申，常青遷杭州將軍。以烏爾圖納遜為察哈爾都統。

四十八年春正月甲午，以伊星阿為湖南巡撫。戊申，以薩載為兩江總督，畢沅為陜西巡撫，劉秉恬為雲南巡撫。

二月甲子，賜陳輝祖自盡，王燧處斬。乙丑，以毓奇為漕運總督。丙寅，以拉旺多爾濟為御前大臣。戊辰，命建闢雍於太學。辛未，上詣西陵，免經過地方額賦十分之三。乙亥，上詣泰陵、泰東陵。戊子，賜明遼東經略熊廷弼五世孫泗先為儒學訓導。

三月辛丑，予大學士阿桂等議敘。禮部侍郎錢載等原品休致。予總督袁守侗等、巡撫農起等議敘。召朱椿來京，以劉瓘為廣西巡撫。甲寅，免江蘇銅山等十九州縣、淮安等三衛水旱災額賦。

夏四月乙丑，御前大臣喀喇沁郡王札拉豐阿卒，以拉旺多爾濟為御前大臣。乙亥，上閱火器營兵。辛巳，召福康安來京。

五月壬辰，以福康安為正黃旗領侍衛內大臣。予李奉翰兵部尚書、右都御史銜。甲辰，以朱椿為左都御史。丙午，協辦大學士、吏部尚書永貴卒。免安徽壽州等十一州縣上年水災額賦。丁未，直隸總督袁守侗卒，以劉瓘代之。以孫士毅為廣西巡撫，伍彌泰為吏部尚書、協辦大學士。己酉，上有疾，命永瑢代祀方澤。癸丑，上幸木蘭。庚申，上駐蹕避暑山莊。

六月乙丑，體仁閣火。乙酉，免山東永阜等五場上年水災額賦。丁亥，賑湖北廣濟等六州縣水災。

秋七月戊戌，命海祿署伊犁將軍，圖思義署烏魯木齊都統。乙卯，命蔡新為文華殿大學士，梁國治協辦大學士，劉墉為吏部尚書。

八月甲午，賜達賴喇嘛玉冊玉寶。甲戌，明亮、巴林泰等褫職逮問，以海祿為烏魯木齊都統。乙亥，上自避暑山莊詣盛京謁陵，免經過地方本年額賦十分之五。庚辰，太子太保、大學士英廉卒。辛巳，上駐蹕哈那達大營。喀喇沁郡王喇特納錫第等迎駕，賞賚有差。丁亥，上駐五里屯大營，科爾沁親王恭格喇布坦、巴林郡王巴圖等迎駕，賞賚有差。戊子，予明遼東經略袁崇煥五世孫炳以八九品官選補。

九月己丑朔，上駐蹕四堡子東大營閱射。命皇十一子永瑆等迎冊寶至盛京，藏於太廟。癸巳，上駐老邊大營閱射。朝鮮國王遣使貢方物。乙未，免奉天各屬乾隆四十九年額賦。戊戌，上謁永陵。己亥，行大饗禮。閱興京城。免盛京戶部各莊頭倉糧。免盛京等處旗地應納米豆草束十分之五。減奉天等處死罪，免軍流以下罪。癸卯，上謁福陵。甲辰，行大饗禮。上謁昭陵，臨奠武勛王揚古利墓。乙巳，行大饗禮。丙午，上臨奠克勤郡王岳託墓。丁未，上臨奠弘毅公額亦都、直義公費英東墓。戊申，上御崇政殿受慶賀。御大政殿賜扈從皇子、王、公、大臣等宴，賞賚有差。己酉，上詣清寧宮祭神，賜皇子、王、公、大臣等食胙。庚戌，上回蹕。戊午，申諭詹事府備詞臣升轉之階，及建儲之必不可行。

冬十月壬戌，賑陜西榆林八州縣等旱災。癸亥，上駐蹕文殊菴行宮。壬申，上謁昭西陵、孝陵、孝東陵、景陵。乙亥，上還京師。

十一月己亥，釋國棟。庚子，以福隆安病未痊，命福康安協同辦理兵部尚書。辛丑，命劉瓘飭玉田附近州縣掘蝗蝻。壬寅，命劉瓘查辦南宮縣義和拳邪教。己酉，以阿克棟阿為烏里雅蘇臺參贊大臣，那爾瑚善為塔爾巴哈臺參贊大臣。

十二月丙寅，命福康安赴廣東，會同永德讞鹽商獄。

四十九年春正月丁未，上南巡，免直隸、山東經過地方本年錢糧十分之三。戊申，免直隸順天等十二府州屬逋賦。甲寅，調孫士毅為廣東巡撫，以吳垣為廣西巡撫。丙辰，免山東利津等二十一州縣衛逋賦。召巴延三來京，調舒常為兩廣總督。以特成額為湖廣總督，保寧為成都將軍。

二月壬戌，上幸泰安府，詣岱廟行禮。丙寅，上謁少昊陵。至曲阜謁先師廟。丁卯，釋奠先師，詣孔林酹酒。祭元聖周公廟。壬申，免江寧、蘇州、安徽各屬逋賦。免江南、浙江經過地方本年錢糧十分之三。以永保為貴州巡撫。賚江南、浙江耆民。戊寅，祭河神。上渡河。減江蘇、安徽、浙江三省軍流以下罪。壬午，免江南江寧、蘇州，浙江杭州等附郭諸縣額賦。甲申，免兩淮灶戶四十五、六兩年逋賦。

三月丙戌朔，祭江神。上渡江，幸金山。丁亥，上幸焦山。調周煌為左都御史。己丑，以王傑為兵部尚書，俟服闋後供職。辛卯，上幸蘇州府。壬辰，免湖北江夏等二十四州縣衛三十年至四十四年逋賦。乙未，上詣文廟行禮。丁酉，再免浙江杭州、嘉興、湖州三府屬額賦十分之三。己亥，上幸海寧州祭海神。以福建欽賜進士郭鍾嶽年屆一百四歲，來浙迎鑾，賞國子監司業。庚子，上幸尖山觀潮。閱視塘工。辛丑，上幸杭州府。癸卯，上詣聖因寺祭聖祖神御。戊申，上閱福建水師。庚戌，上自杭州回鑾。改慶桂為福州將軍。以都爾嘉為吉林將軍。增西安副都統一。甲寅，上駐蹕蘇州府。巴延三褫職。

閏三月丙辰朔，兵部尚書福隆安卒，以福康安為兵部尚書，復興署工部尚書。壬戌，上幸江寧府。甲子，祭明太祖陵。乙丑，上閱江寧府駐防兵。戊辰，上渡江。丙子，上祭河神，渡河。以伊齡阿為總管內務府大臣。是月，免江蘇上元等八州縣衛，安徽懷寧等十州縣、安慶等三衛上年水旱災額賦。

夏四月丙戌，免直隸宛平等五州縣上年水災額賦。庚寅，上祭禹廟。壬寅，以李綬為江西巡撫。甲辰，以河南衛輝等屬旱，免汲縣等十六縣逋賦。乙巳，免直隸大名等七州縣逋賦。丙午，甘肅新教回人田五等作亂，命李侍堯、剛塔剿之。丁未，上還京師。以海祿為烏什參贊大臣。庚戌，免陜西、甘肅三十八年至四十六年逋賦。辛亥，調李綬為湖南巡撫，以伊星阿為江西巡撫。甲寅，賜茹棻等一百十二人進士及第出身有差。是月，免湖北黃梅等四縣、武昌等三衛上年水災額賦。

五月丙辰，綽克托以緣事褫職逮問，以慶桂為工部尚書。調常青為福州將軍，以永鐸為杭州將軍。己未，命慶桂在軍機處行走。壬戌，上秋獮木蘭。癸亥，免陜西延安等三府州逋賦。戊辰，上駐蹕避暑山莊。己巳，命福康安、海蘭察赴甘肅剿捕回匪。甲戌，命阿桂領火器、健銳兩營兵往甘肅剿叛回。以阿桂為將軍，福康安、海蘭察、伍岱並為參贊大臣。乙亥，甘肅回匪陷通渭縣，尋復之。以舒亮為領隊大臣。庚辰，李侍堯坐玩誤褫職，以福康安為陜甘總督。剛塔以失機褫職逮問。辛巳，調慶桂為兵部尚書，復興為工部尚書。以阿揚阿為左都御史。癸未，江南巡撫郝碩坐貪婪逮問。是月，免山東兗州等三府州屬上年水災額賦。

六月庚寅，免甘肅本年額賦。甲午，賑湖南茶陵、攸縣水災。壬寅，東閣大學士三寶卒。戊申，以書麟為安徽巡撫。是月，免安徽懷寧等十三州縣衛上年水旱額賦。

秋七月甲寅朔，日食。丁巳，禮部尚書曹秀先卒，以姚成烈為禮部尚書。調李綬為湖北巡撫，以陸燿為湖南巡撫。己未，賜郝碩自裁。甲子，甘肅石峰堡回匪平，俘賊首張文慶等。予阿桂輕車都尉，晉封福康安嘉勇侯，擢海蘭察子安祿二等侍衛，授伍岱都統，俱給騎都尉，和珅再給輕車都尉，餘各甄敘有差。丙寅，以常青為烏魯木齊都統。癸酉，以伍彌泰為東閣大學士。調和珅為吏部尚書、協辦大學士，兼管戶部。以福康安為戶部尚書，仍留陜西總督任。戊寅，命頒行軍紀律。癸未，李侍堯論斬。宥剛塔罪，戍伊犁。是月，免陜西榆林等八州縣上年旱災額賦。

八月己丑，河南睢州河決，命阿桂督治之。癸巳，免甘肅積年逋賦銀三十五萬兩、糧四十七萬石各有差。乙未，以河南偃師縣任天篤九世同居，賜禦制詩御書扁額。己亥，上幸木蘭行圍。辛丑，張文慶等伏誅。甲辰，暹羅國長鄭華遣陪臣貢方物，乞封。

九月癸丑朔，賑安徽宿州等處水災。乙卯，以回匪平，封和珅一等男。庚申，上駐蹕避暑山莊。甲子，調烏爾圖納遜為察哈爾都統，積福為綏遠城將軍。甲戌，上還京師。丙子，宥綽克托罪。庚辰，命內大臣西明、翰林院侍讀學士阿肅使朝鮮，冊封世子。是月，賑陜西華州等三州縣水災。冬十月辛卯，命重舉千叟宴。戊戌，賑江西南昌等六縣水災。己酉，減京師朝審情實句到逾三次人犯罪。

十一月乙丑，諭秋審、朝審各犯緩決至三次者，分別減等。壬申，睢州河工合龍。庚辰，命留保住為駐藏大臣，以福祿為西寧辦事大臣。

十二月甲辰，諭預千叟宴官民年九十以上者，許其子孫一人扶掖；大臣年逾七十者，如步履稍艱，亦許其子孫一人扶掖。

是歲，朝鮮、琉球、暹羅、安南來貢。

五十年春正月辛亥朔，上以五十年國慶，頒詔覃恩有差。丙辰，舉千叟宴禮，宴親王以下三千人於乾清宮，賞賚有差。丁巳，左都御史周煌致仕，以紀昀為左都御史。調吳垣為湖北巡撫，以孫永清為廣西巡撫。戊辰，召奎林來京，以拉旺多爾濟署烏里雅蘇臺將軍。甲戌，喀什噶爾阿奇木伯克阿裏木以潛與薩木薩克交通事覺，處斬。乙酉，賑江西萍鄉等三縣水災。丁亥，上釋奠先師，臨闢雍講學。戊子，免河南汲縣等十四縣逋賦。己丑，御試翰林院、詹事府官，擢陸伯焜、吳璥為一等，餘升黜有差。試六部升用翰詹等官，擢慶齡為一等，餘升黜有差。辛卯，調畢沅為河南巡撫，何裕城為陜西巡撫。甲辰，免江南江寧等六府州逋賦。是月，賑江西萍鄉等三縣、福建建安等二縣水災，河南汲縣等十四縣旱災。

三月壬子，上幸盤山。甲寅，上詣明長陵奠酒。丁巳，上駐蹕盤山。辛酉，截河南、山東漕糧三十萬石，賑河南衛輝旱災。甲子，免江蘇安東、阜寧逋賦。丙寅，上還京師。丁卯，以永鐸為伊犁參贊大臣，常青為西安將軍，奎林為烏魯木齊都統，復興為烏里雅蘇臺將軍。以舒常為工部尚書，孫士毅兼署兩廣總督。乙亥，免直隸霸州等四十九州縣逋賦。丙子，免河南商丘等六州縣上年水災額賦。

夏四月甲申，甘肅肅州等處地震，賑恤之。壬辰，上閱健銳營兵。丁酉，刑部尚書喀寧阿、胡季堂，侍郎穆精阿、姜晟以檢驗失實，降四品頂戴。戊戌，大學士蔡新致仕。是月，免河南汲縣等旱災額賦。賑祥符等州縣旱災。

五月壬子，免河南祥符等十六州縣、鄭州等三十二州縣新舊額賦積欠。甲寅，調永保為江西巡撫，陳用敷為貴州巡撫。己未，撥兩淮運庫銀一百萬兩交河南備賑。丙寅，上秋獮木蘭。丁卯，山西平陽等屬饑，給貧民兩月糧。壬申，上駐蹕避暑山莊。丙子，命梁國治為東閣大學士，兼戶部尚書，劉墉協辦大學士。以曹文埴為戶部尚書。丁丑，柘城盜匪平。是月，賑江蘇銅山等十六州縣、山東陵縣等四十州縣旱災。

六月壬午，以漕運遲誤，薩載等下部嚴議，分別賠償。乙酉，理藩院尚書博清阿卒。丙戌，以留保住為理藩院尚書。辛丑，以奎林署伊犁將軍，永鐸署烏魯木齊都統。乙巳，命再截留江西漕糧十萬石於安徽備賑。是月，賑安徽亳州等八州縣旱災。

秋七月己酉，調富勒渾為兩廣總督，以雅德為閩浙總督，浦霖為福建巡撫。庚戌，調浦霖為湖南巡撫，以徐嗣曾為福建巡撫。辛酉，以李慶棻為貴州巡撫。乙丑，撥戶部銀一百萬兩交河南備賑。辛未，賑山西代州等六州縣水災。乙亥，以奎林為伊犁將軍，永鐸為烏魯木齊都統。

八月乙酉，命阿桂赴河南勘災，兼赴江南、山東查辦河運。癸巳，上幸木蘭行圍。庚子，賑陜西朝邑縣水災。癸卯，以伊桑阿為山西巡撫。

九月己酉，命福康安赴阿克蘇安輯回眾。以慶桂為烏什參贊大臣，署陜甘總督。降海祿為伊犁領隊大臣。命明亮以伊犁參贊大臣署烏什參贊大臣。甲寅，上駐蹕避暑山莊。戊午，調永保為陜西巡撫，何裕城為江西巡撫。戊辰，上還京師。壬申，賑江蘇長洲等五十六州縣衛旱災。

冬十月丁丑朔，召勒保、松筠回京，命佛住駐庫倫，會同蘊端多爾濟辦事。庚辰，賑湖南巴陵等十州縣旱災。辛丑，賑安徽亳州五十一州縣並鳳陽等九衛旱災。是月，免甘肅皋蘭等十二廳州縣衛本年雹水災額賦。賑直隸平鄉等十六州縣水旱災，河南永城等十二州縣旱災。

十一月乙亥，以乾隆六十年乙卯正旦推算日食，宣諭定次年歸政。是月，賑山東嶧縣等九州縣旱災，甘肅河州等七州縣水雹災。

十二月丁丑，以御史富森阿條陳地丁錢糧請收本色，諭斥為斷不可行，罷之。丙戌，以明亮為烏什參贊大臣，慶桂為塔爾巴哈臺參贊大臣。壬寅，禁廣東洋商及粵海關監督貢獻。是月，賑陜西朝邑等三縣水災。

是歲，朝鮮來貢。

本紀十五

高宗本紀六

五十一年春正月丙午朔，日食，免朝賀。戊申，命戶部撥銀一百萬兩解往安徽備賑。辛酉，禮部尚書姚成烈卒，以彭元瑞代之。丙寅，以普福為駐藏大臣。庚午，江西巡撫何裕城奏糧價日昂，由江、楚販運過多所致。上以意存遏糴，切責之。命範建中往哈密辦事。

二月庚辰，上御經筵賜宴，命工歌新譜抑戒詩，歲為例。加福建水師提督黃仕簡太子太保。乙酉，上幸南苑行圍。辛卯，命尚書曹文埴，侍郎姜晟、伊齡阿往浙省盤查倉庫。壬辰，上詣西陵，巡幸五臺山，免經過地方額賦十分之三。丙申，上謁泰陵、泰東陵。丁酉，免直隸順德、廣平、大名三府屬上年災欠銀米。己亥，以圖薩布為湖北巡撫。癸卯，免山西忻州等六州縣逋賦。

三月丙午，上駐蹕五臺山。丙辰，兩江總督薩載卒，調李世傑代之。以保寧為四川總督，鄂輝為成都將軍。己未，上閱滹沱河，閱正定鎮兵。壬戌，上祭帝堯廟。癸亥，命李侍堯署戶部尚書。甲子，賑陜西朝邑等三縣災民。庚午，上還京師。辛未，以伊齡阿為浙江巡撫。

夏四月己卯，命大學士阿桂往江南籌辦河工。乙酉，浙江學政竇光鼐奏嘉興、海鹽、平陽三縣虧空各逾十萬，郡縣採買倉儲，俱折收銀兩，以便挪移。命曹文埴等嚴查覆奏。賑山西代州等六州縣水災。己丑，命竇光鼐會同曹文埴等查辦浙江虧空。

五月丙午，命阿桂赴浙，會同曹文埴等查辦虧空，並勘海塘。丙辰，富勒渾褫職，交阿桂等審訊。丁巳，以孫士毅為兩廣總督，調圖薩布為廣東巡撫，以李封為湖北巡撫。己未，以李侍堯署湖廣總督。辛未，上秋獮木蘭。賑四川打箭爐等地震災。是月，免江蘇上元等五十六州縣衛上年旱災額賦。

六月丁丑，上駐蹕避暑山莊。乙酉，以福崧署山西巡撫。丁亥，湖南常德府沅江溢。辛丑，調富綱為閩浙總督，以特成額為雲貴總督。以畢沅為湖廣總督，江蘭為河南巡撫。

秋七月戊申，免河南商丘等十二州縣上年旱災額賦。壬子，江蘇清河李家莊河溢。丁巳，命阿桂由浙江赴清口，會同李世傑等辦理堵築事宜。己巳，曹錫寶劾和珅家人劉全，不能指實，加恩革職留任。

閏七月庚辰，大學士、伯伍彌泰卒。召劉秉恬來京，以譚尚忠為雲南巡撫。己丑，浙江學政、吏部右侍郎竇光鼐褫職。庚寅，富勒渾論斬。乙未，命和珅為文華殿大學士，管理戶部事。福康安為吏部尚書、協辦大學士，仍留陜甘總督任。福長安為戶部尚書，綽克托署兵部尚書。戊戌，賑湖南武陵、龍陽水災。

八月丙辰，上幸木蘭行圍。庚申，調嵩椿為綏遠城將軍，積福為寧夏將軍。

九月戊寅，上駐蹕避暑山莊。丁亥，以勒保為山西巡撫。戊子，以永保為塔爾巴哈臺參贊大臣。以巴延三為陜西巡撫。壬辰，上還京師。甲午，調福長安署兵部尚書，以綽克托署戶部尚書。乙未，以琅玕為浙江巡撫。己亥，皇長孫貝勒綿德卒。賑安徽五河等十七州縣並鳳陽等五衛水災。

冬十月辛丑朔，調富綱為雲貴總督，以常青為閩浙總督。丁未，降畢沅仍為河南巡撫，江蘭仍為河南布政使，授李侍堯湖廣總督。丁巳，免直隸安州等四州縣被災額賦有差。

十一月，賑安徽合肥等十七州縣水災。

十二月辛丑，福建南靖縣匪徒陳薦等作亂，捕治之。壬子，大學士梁國治卒。命兵部尚書王傑在軍機處行走。戊午，封鄭華為暹羅國王。丙寅，福建彰化縣賊匪林爽文作亂，陷縣城，知縣俞峻死之。命常青、徐嗣曾等剿辦。

是歲，朝鮮、琉球、暹羅來貢。

五十二年春正月辛未，林爽文陷諸羅竹塹。癸酉，命鄂輝署四川總督。乙亥，宥富勒渾罪。丁丑，調李侍堯為閩浙總督，常青為湖廣總督，仍留福建督辦軍務，命舒常署之。癸未，林爽文陷鳳山，知縣湯大全死之。甲申，常青以守備陳邦光督義民守鹿仔港，收復彰化奏聞。丁亥，命王傑為東閣大學士，管禮部事。調彭元瑞為兵部尚書，以紀昀為禮部尚書。庚寅，允戶部尚書曹文埴終養，以董誥代之。辛卯，命松筠往庫倫辦事。丁酉，命常青渡臺剿匪。

二月壬寅，林爽文復陷鳳山，犯臺灣府，柴大紀督兵民御之。癸卯，以李綬為左都御史。乙巳，以長麟為山東巡撫。壬子，免臺灣府屬本年額賦。丙辰，復諸羅。甲子，上詣東陵。丁卯，上謁昭西陵、孝陵、孝東陵、景陵。

三月癸酉，上回蹕。丙子，以重修明陵成，上臨閱，申禁樵採。辛巳，復鳳山。辛卯，以姜晟為湖北巡撫。黃仕簡以貽誤軍機褫職，令其長孫嘉謨襲公爵。乙未，逮黃仕簡下獄。

夏四月辛丑，以常青為將軍，恆瑞、藍元枚為參贊。調藍元枚為福建水師提督，柴大紀署陸路提督。戊午，上詣黑龍潭祈雨。壬戌，賜史致光等一百三十七人進士及第出身有差。甲子，上閱火器營兵。

五月丁卯朔，烏里雅蘇臺參贊大臣貢楚克扎布病免，以三丕勒多爾濟代之。戊辰，授蘭第錫河東河道總督。甲戌，上秋獮木蘭。庚辰，上駐蹕避暑山莊。湖南鳳凰廳苗作亂，總兵尹德禧討平之。

六月庚戌，免浙江仁和場潮沖蕩地額課。壬子，授柴大紀福建陸路提督，兼管臺灣總兵事。丙辰，召福康安赴行在，以勒保署陜甘總督。

秋七月壬辰，以海蘭察為參贊大臣，舒亮、普爾普為領隊大臣，率侍衛、章京等赴臺灣剿賊。癸巳，賑安徽懷遠、鳳陽等州縣水災。賑山西豐鎮等九廳州縣旱災。

八月，常青免，命福康安為將軍，赴臺灣督辦軍務。辛亥，上幸木蘭行圍。

九月壬申，上回駐避暑山莊。庚辰，上回蹕。壬午，調柴大紀為福建水師提督，以蔡攀龍為福建陸路提督，並授參贊。辛卯，以諸羅仍未解圍，催福康安徑剿大里杙賊，並分兵進大甲溪。

冬十月丁未，命福長安署工部尚書。戊申，修福陵。丁未，睢州下汛決口合龍。丙辰，命阿桂赴江南勘高堰等處堤工。戊午，免江蘇清河等二十三州縣及淮安等五衛本年水災漕項漕米有差。辛酉，以福州將軍恆瑞剿賊怯懦，召來京，調鄂輝代之。賑直隸保安等七州縣旱災。壬戌，命江蘇、浙江撥濟福建軍需錢各五萬貫。

十一月甲子朔，加李侍堯、孫士毅太子太保，柴大紀太子少保。賜臺灣廣東莊、泉州莊義民御書扁額。壬申，以柴大紀固守嘉義，封一等義勇伯，世襲。免臺灣嘉義縣五十四年額賦。以巴延三奏達賴喇嘛遣使稱「夷使」，申飭之。乙酉，奎林以婪贓，褫職逮問，以保寧為伊犁將軍。調李世傑為四川總督，以書麟為兩江總督，陳用敷為安徽巡撫。

十二月丁未，福康安等敗賊於侖仔頂莊等處，解嘉義圍，晉封福康安、海蘭察公爵，各賞紅寶石頂、四團龍補褂。己酉，遷常青福州將軍。以舒常為湖廣總督，福長安為工部尚書。以福康安劾柴大紀、蔡攀龍戰守之功多不確實，諭：「柴大紀堅持定見，竭力固守。蔡攀龍奮勇殺賊，竟抵縣城。或在福康安前禮節不謹，致為所憎。豈可轉沒其功，遽加無名之罪？」以孫士毅調兵運械，不分畛域，賞雙眼花翎。戊午，以德成奏稱柴大紀貪縱廢弛，命福康安、李侍堯據實參奏，並以喀什噶爾辦事大臣雅德在福建時徇隱，逮之。庚申，伍拉納護福建巡撫。以永鐸為盛京將軍，尚安為烏魯木齊都統。

五十三年春正月丁卯，免兵差經過之福建晉江等二十縣本年額賦有差。辛未，明興奏山西永寧等處河清。丙戌，柴大紀褫職逮問。福州將軍常青以徇隱柴大紀褫職。

二月甲午朔，獲林爽文，賞福康安、海蘭察御用佩囊，議敘將弁有差。晉封大學士和珅三等伯爵。大學士阿桂、王傑，尚書福長安、董誥議敘。予孫士毅輕車都尉世職。乙未，釋黃仕簡、任承恩。壬寅，伊犁參贊大臣海祿以劾奎林失實褫職，與奎林俱罰在拜唐阿上效力。乙巳，立先賢有子後裔五經博士。辛亥，上巡幸天津。庚申，獲臺灣賊首莊大田，議敘提督許世亨等有差。辛酉，免天津府屬逋賦。壬戌，上御閱武樓閱兵。

三月戊辰，命侍郎穆精阿赴湖北，會同舒常查案。壬申，林爽文伏誅。癸未，再賞福康安、海蘭察紫韁、金黃辮珊瑚朝珠及福康安金黃腰帶。

夏四月辛丑，以旱命刑部減徒以下罪。丙午，上閱健銳營兵。庚戌，免江蘇清河等十八州縣、淮安等五衛上年水災額賦有差。己未，富勒渾、雅德以失察柴大紀論絞。

五月丁卯，蠲河南商丘等六州縣上年水災額賦有差。癸酉，蠲直隸保安等七州縣上年水災民田旗地額賦。庚辰，上秋獮木蘭。癸未，宥常青罪。庚寅，賑臺灣難民。

六月丙申，富綱奏緬甸孟隕差頭目業渺瑞洞等齎金葉表文進貢，諭護送迅來行在。戊戌，賑湖南漵浦縣水災。免安徽鳳陽等四府州衛上年水災額賦有差。辛丑，賑湖北長陽縣水災。丁未，免陜西華州等三州縣五十一年水災額賦。戊申，安南人阮惠等叛逐其國王黎維祁，維祁來求援。命孫士毅赴廣西撫諭之。免山西大同等九州縣上年旱災額賦。

秋七月辛酉朔，以安南牧馬官阮輝宿奉黎維祁之母及子來奔，諭孫士毅等撫恤之。壬戌，賑山東膠州、壽光水災。湖北荊州江溢，府城及滿城均浸沒，諭舒常等查勘撫恤。丁丑，賞還閩浙總督李侍堯伯爵，予現襲之李奉堯提督銜。戊寅，湖北武昌、漢陽江溢。以畢沅為湖廣總督，伍拉納為河南巡撫，明興為烏什辦事大臣。賑安徽懷寧等州縣水災。柴大紀處斬。召姜晟來京，以惠齡為湖北巡撫。戊子，廓爾喀據後藏濟嚨、聶拉木，命成德與穆克登阿剿之。

八月甲辰，賑湖北監利、石首水災。丙午，上幸木蘭。庚戌，以木蘭大水，停行圍。癸丑，廓爾喀復陷宗喀，以鄂輝為將軍、成德為參贊大臣剿之。丙辰，安南阮岳等遁，命孫士毅督許世亨進剿，命富綱統兵進駐蒙自。戊午，上回駐避暑山莊。

九月壬戌，緬甸番目細哈覺控等入覲，諭暹羅、緬甸現均內附，二國應修好，不得仍前構兵。戊辰，賑湖北沔陽、黃岡水災。癸酉，免安徽宿州等二十一州縣衛上年水災額賦。

冬十月庚寅，廓爾喀侵後藏薩喀。命孫士毅出關督剿。甲午，賑湖北潛江水災。丙申，賑湖北江夏等三十六州縣水災。己亥，以黎維祁闇弱，諭孫士毅選擇黎裔入京朝貢。庚子，命雲南提督烏大經統兵出關，檄諭阮惠等來歸。癸卯，調舒濂為駐藏大臣，以恆瑞為伊犁參贊大臣。調都爾嘉為盛京將軍，恆秀為吉林將軍。改嵩椿為西安將軍，以興兆代之。琳寧為黑龍江將軍。乙卯，李侍堯病，命福康安署閩浙總督。

十一月辛酉，免安徽望江等二十六州縣衛本年被水額賦有差。癸亥，李侍堯卒，以福康安代之。以勒保為陜甘總督，海寧為山西巡撫。丙子，修湖北江陵、公安各堤。免湖北江陵等三十六州縣本年水災額賦有差。

十二月己丑，釋富勒渾、雅德。孫士毅奏敗賊於壽昌江。癸巳，又敗賊於市球江。丙申，收復黎城，復封黎維祁安南國王，封孫士毅為一等謀勇公，許世亨為一等子。戊申，命孫士毅班師。

五十四年春正月己未，以元旦受賀，朝班不肅，褫糾儀御史等職，尚書德保摘翎頂，都察院、鴻臚寺堂官均下部嚴議。庚申，成德以收復宗喀、濟嚨，克聶拉木奏聞。癸酉，禮部尚書德保卒，以常青代之。甲戌，以緬甸孟隕悔罪投誠，諭令睦鄰修好，並賜暹羅國王鄭華糸採幣，令其解仇消釁。免福建淡水等六廳縣災欠額賦。癸未，阮惠復陷黎城，廣西提督許世亨等死之。召孫士毅來京，削公爵。調福康安為兩廣總督。以伍拉納為閩浙總督，梁肯堂為河南巡撫。以海祿為廣西提督。甲申，安南國王黎維祁復來奔，命安插廣西。丙戌，褫孫士毅職，命仍以總督頂戴在鎮南關辦事。

二月庚寅，以京察屆期，予大學士阿桂等議敘，內閣學士謝墉等下部議處，理藩院侍郎福祿原品休致，予總督福康安等議敘。丁酉，勒保陛見，以巴延三署陜甘總督。和闐領隊大臣格繃額以婪索鞫實，處斬。甲寅，調蘭第錫為江南河道總督，李奉翰為河東河道總督。乙卯，以安南瘴癘炎荒，不值用兵，詳諭福康安。

三月甲子，免甘肅積年逋賦及未完籽種口糧。免陜西延安等三府州未完倉穀。諭福康安檄阮惠縛獻戕害提鎮之匪。乙丑，劉墉以上書房師傅曠職，降侍郎銜。以彭元瑞為吏部尚書，孫士毅為兵部尚書。丁卯，上幸盤山。

夏四月戊子，免奉天廣寧、鳳凰二城屬上年水災額賦，仍賑恤有差。丙申，晉贈許世亨伯爵，令其子承謨襲。召孫士毅回京。庚子，以恆瑞為烏里雅蘇臺將軍，福長安署兵部尚書。諭福康安安插安南黎氏宗族舊臣。予從軍出力之諒山都督潘啟德以都司用。壬寅，命阿桂覆勘荊州堤工。丁未，宣諭：「安南水土惡劣，決計不復用兵。阮惠已三次乞降，果赴闕求恩，可量加封號。朕撫馭外夷，無不體上天好生之德，從未敢窮兵黷武。」辛亥，賜胡長齡等九十八人進士及第出身有差。調都爾嘉為黑龍江將軍，嵩椿為盛京將軍，恆秀為綏遠城將軍，琳寧為吉林將軍。癸丑，以阮惠不親來籲懇，遣阮光顯入關進貢，諭福康安卻之。丙辰，豁直隸宣化等四縣上年旱災額賦。

五月己未，免官兵經過之廣西柳州等五府屬本年額賦。福康安等奏安南阮惠遣其侄阮光顯賚表貢乞降，並籲懇入覲。許之，卻其貢。乙酉，增伊犁惠遠城、惠寧城官。

閏五月庚寅，上秋獮木蘭。辛卯，免奉天廣寧等七城上年水災額賦。甲午，賑雲南通海等五州縣地震災民。

六月，免安徽安慶等七府州五十三年水災額賦。甲子，以管幹貞為漕運總督。戊辰，賑直隸蠡縣水災。庚午，命兵部尚書孫士毅軍機處行走。壬申，以郭世勳為廣東巡撫。癸酉，以陳步瀛為貴州巡撫。丙子，福康安奏，阮惠即阮光平，因赦其前罪，準令降附，具表謝恩進貢，並求於明年到京祝釐。上以其情詞肫切，冊封為安南國王，並賜敕諭。免湖北江夏等二十四州縣上年水災額賦。

秋七月乙酉朔，以決河下注泗州一帶，諭賑恤災民。丁酉，賑直隸安州等八州縣水災。庚子，戶部尚書綽克托卒。丙午，以巴延三為戶部尚書，秦承恩為陜西巡撫。戊申，安南貢使阮光顯等入覲。

八月乙丑，賑河南永城、臨漳等縣水災。戊辰，賑安徽宿州水災。己巳，上幸木蘭行圍。甲戌，賑直隸清苑等三十四州縣水災。

九月己丑，廓爾喀貢使入覲，封拉特納巴都爾王爵，巴都爾薩野公爵。庚寅，上回駐避暑山莊。辛卯，賑江蘇銅山等十一州縣水災。丙申，賑吉林屬琿春水災，豁應交義倉糧石及上年借給倉穀。丁酉，上回蹕。丙午，安南黎維祁自保樂襲牧馬，為阮光平所敗。諭福康安，如黎維祁來奔，收納之。辛亥，左都御史阿揚阿卒，以舒常代之。

冬十月癸丑，察哈爾都統烏爾圖納遜罷，以保泰代之。命伍爾伍遜為科布多參贊大臣。乙卯，以佛住為烏里雅蘇臺參贊大臣。賑吉林打牲烏拉等處水災。己未，睢寧決口合龍。辛酉，賑湖南華容等縣水災。

十一月乙酉，安南國王阮光平以受封進謝恩貢物，允之。丙戌，免安徽宿州等十四州縣衛逋賦。庚寅，命福康安將黎維祁及其屬人送京師，隸漢軍旗籍，以黎維祁為世管佐領。癸巳，四川總督李世傑病，命侍衛慶成帶醫診視，以孫士毅署之，彭元瑞署兵部尚書。戊戌，免盛京等五城借倉穀。

十二月庚申，追奪故大學士馮銓等謚。辛未，上以來年八旬萬壽，命金雋八徵耄念之寶。

五十五年春正月壬午朔，以八旬萬壽，頒詔覃恩有差。普免各直省錢糧。己丑，頒恩詔於朝鮮、安南、琉球、暹羅等國。壬辰，賞大學士和珅黃帶、四開褉袍。賜安南國王阮光平金黃鞓帶。乙巳，朝鮮國王李祘表賀萬壽，貢方物。己酉，琉球國王尚穆進表謝恩，貢方物。

二月壬子朔，以河南考城城工錯繆，降江蘭道員，畢沅等褫職，仍留任。癸丑，免直隸永清、武清五十四年水災額賦。己未，上詣東陵、西陵，巡幸山東，免經過直隸州縣錢糧十分之三。壬戌，上謁昭西陵、孝陵、孝東陵。庚午，上謁泰陵、泰東陵。辛未，免直隸各屬節年因災緩徵錢糧。壬申，命福康安帶同阮光平入覲，郭世勳兼署兩廣總督。乙亥，免雲南通海等五州縣五十四年分地震災田額賦，並除傍海震沒田賦。免經過山東錢糧十分之三。降直隸總督劉瓘侍郎，以梁肯堂為直隸總督，調穆和藺為河南巡撫。戊寅，免山東各屬因災緩徵銀兩。以福崧為安徽巡撫。

三月乙酉，上登岱。甲午，上謁少昊陵。至曲阜謁先師廟。乙未，釋奠。賜衍聖公孔憲培及孔氏族人等章服銀幣有差。丙申，上謁孔林。庚子，免烏魯木齊各州縣額徵地糧十分之一。乙巳，緬甸國長孟隕遣使表賀萬壽，貢馴象，請封號。命封為緬甸國王。免直隸昌平等七州縣水災旗地租銀。南掌國王召溫猛表賀萬壽，貢馴象。己酉，免直隸長蘆等五場上年水災灶課。

夏四月丁巳，上幸天津府。諭伍拉納查浙江浮收漕糧情弊。己未，大學士嵇璜重與恩榮宴，禦制詩章賜之。辛酉，命吉慶會同嵩椿勘明英額邊至靉陽邊。乙丑，免安徽宿州、靈壁等八州縣衛上年水災額賦。上還京師。丙寅，上詣黑龍潭祈雨。閔鶚元罷，調福崧為江蘇巡撫，何裕城為安徽巡撫。庚午，以書麟覆奏欺飾，下部嚴議，仍留任。閔鶚元褫職逮問。壬申，免河南永城五十四年水災額賦。癸酉，以孫士毅為四川總督，李世傑為兵部尚書。乙亥，賜石韞玉等九十七人進士及第出身有差。己卯，免山西太原、遼州等十六府州並歸化城等處額賦十分之三。

五月庚寅，上幸避暑山莊。庚子，賞黎維祁三品職銜。壬寅，免西藏所屬三十九部落錢糧。己酉，書麟褫職逮問，福崧兼署兩江總督。韓鑅赴江南幫辦河工。

六月壬子，調孫士毅為兩江總督，保寧署四川總督，永保署伊犁將軍。乙卯，以陳用敷為廣西巡撫。閔鶚元論斬。丁巳，免直隸霸州等五十四廳州縣並各屬旗地上年水災額賦。戊午，除湖南乾州等五廳縣苗民雜糧。

秋七月己丑，安南國王阮光平入覲。庚寅，以朱珪為安徽巡撫。甲午，賑直隸朝陽、天津水災。丙申，賑奉天錦州九關臺，山東平原、禹城等縣水災。丁酉，兵部尚書李世傑以失察書吏休致。己亥，起劉瓘為兵部尚書。戊申，上還京師。賑江蘇碭山等縣，安徽宿州，河南永城、夏邑水災。江蘇碭山王平莊河決。命福崧赴宿州辦河工。丁未，賑山東臨清水災。

八月庚戌，暹羅國王鄭華表賀萬壽，貢方物。琅玕以失察漕糧自劾，罷之。調海寧為浙江巡撫，書麟為山西巡撫。辛酉，上八旬萬壽節，御太和殿，王、貝勒、貝子、公、文武大臣，蒙古汗、王、貝勒、貝子、公、額駙、臺吉，回部王、公、臺吉、伯克，哈薩克、安南國王、朝鮮、緬甸、南掌貢使，各省土司，臺灣生番等行慶賀禮。禮成，寧壽宮、乾清宮賜宴如儀。己巳，刑部尚書喀寧阿卒，以明亮代之，命舒常兼署。

九月戊寅，賑安徽泗州水災。癸未，命安南國王阮光平歸黎維祁親屬及舊臣之在其國者。己丑，上閱健銳營兵。甲午，賑山東平原等二十七州縣水災。庚子，長麟以讞獄不實褫職，調惠齡為山東巡撫，以福寧為湖北巡撫，畢沅兼署之。

冬十月丙辰，賑山東平原等二十七州縣水災。甲子，命保寧回伊犁將軍，以鄂輝為四川總督。壬申，以福崧為浙江巡撫，起長麟署江蘇巡撫。賑甘肅皋蘭等三縣霜災。

十一月丁丑朔，以浦霖為福建巡撫，馮光熊為湖南巡撫。丙戌，加大學士王傑太子太保，尚書彭元瑞、董誥、胡季堂、福長安、將軍保寧太子少保。乙未，釋富勒渾、雅德。戊戌，命慶成同尹壯圖往山西盤查倉庫。壬戌，賑奉天錦縣等三州縣水災。戊辰，命吏部尚書彭元瑞協辦大學士。

五十六年春正月丁丑，賑江蘇蕭縣等三縣、安徽宿州等三州縣上年水災。己卯，賑直隸文安等三十州縣、山東平原等二十七州縣水災。乙酉，以尹壯圖覆奏欺罔，褫職治罪。戊戍，袁鳳鳴處斬。朝鮮、暹羅、緬甸均遣使謝恩，貢方物。賞賚筵宴如例。己亥，以保寧為御前大臣。甲辰，調劉墉為禮部尚書，紀昀為左都御史。

二月己酉，諭：「朕孜孜求治，兢惕為懷。尹壯圖逞臆妄言，亦不妨以謗為規。加恩免尹壯圖治罪，以內閣侍讀用。」戊午，御試翰林詹事等官，擢阮元等二員為一等，餘升黜有差。

三月乙亥，賑奉天錦州等處上年水災旗地人戶，並蠲租有差。戍寅，上幸盤山。甲申，免甘肅皋蘭等三縣上年霜災額賦。丁酉，以永保為內大臣。

夏四月丁卯，免山東臨清等三十州縣衛上年水災額賦。辛未，彭元瑞以瞻徇降侍郎，命孫士毅為吏部尚書。以書麟為兩江總督，長麟暫署。調馮光熊為山西巡撫。以姜晟為湖南巡撫。

五月庚寅，以長麟為江蘇巡撫。乙未，上秋獮木蘭。辛丑，上駐蹕避暑山莊。

六月甲辰朔，免直隸霸州等六十九廳州縣上年水災額賦。

秋七月庚辰，免江蘇江寧等五府州屬因災積逋半賦。甲申，以緬甸國王孟隕資送羈留內地人民，嘉賚之。己亥，蠲安徽宿州等十九州縣衛上年水災額賦。辛丑，蠲陜西朝邑等二縣逋賦。

八月丁未，命喇特納錫第為喀喇沁札薩克一等塔布囊。戊午，上幸木蘭行圍。甲子，上行圍。廓爾喀以逋欠誘圍喇嘛、噶布倫，擾西藏。命四川總督鄂輝、將軍成德剿之。命孫士毅署四川總督。己巳，命福康安來京祝其母生辰，郭世勳署兩廣總督。廓爾喀陷西藏定日各寨，據濟嚨。

九月丙子，上回駐避暑山莊。庚辰，召嵩椿回京，以琳寧為盛京將軍，調恆秀為吉林將軍。丙戌，上回蹕。戊子，唐古忒兵與達木蒙古兵禦廓爾喀失利，唐古忒公札什納木札勒及達木協領澤巴傑等死之。命乾清門侍衛額勒登保等赴西藏軍營。壬辰，以保泰懦怯褫職，命奎林赴藏辦事，賞舒濂副都統銜，協同辦理。以達賴喇嘛等堅守布達拉，嘉獎之。命劉墉署吏部尚書。甲午，以廓爾喀圍扎什倫布，諭鄂輝等進剿。辛丑，豁奉天廣寧縣逋賦。

冬十月乙巳，宥閔鶚元罪。丁未，廓爾喀入扎什倫布，尋遁去。癸丑，戶部尚書巴延三以浮估城工褫職，調福長安代之。以金簡、彭元瑞為滿、漢工部尚書。丙辰，以安南開關通巿，改廣西龍州通判同知。乙丑，諭王大臣不必兼議政虛銜。

十一月癸酉，授福康安為將軍，海蘭察、奎林為參贊，徵廓爾喀。辛巳，鄂輝、成德褫職，以惠齡為四川總督，奎林為成都將軍，吉慶為山東巡撫。癸未，以陳淮為貴州巡撫。

十二月辛亥，命海蘭察等及索倫、達呼爾兵由西寧進藏。丁卯，召都爾嘉回京。以明亮為黑龍江將軍，明興為喀什噶爾參贊大臣。

五十七年春正月壬申，賞七代一堂致仕上駟院卿李質穎御書扁額。免奉天、直隸、安徽、湖南、廣東逋賦。乙亥，以達賴喇嘛復遣丹津班珠爾等私與廓爾喀議和，諭止之。丙子，追論巴忠與廓爾喀議和擅許歲銀罪。甲午，以蘇凌阿為刑部尚書。

二月壬寅，成德奏敗賊於拍甲嶺。癸卯，予大學士阿桂等、尚書福長安等、侍郎德明等、總督福康安等、巡撫長麟等敘。裁河東鹽政、鹽運使等官。移山西河東道駐運城。丁未，命皇十五子嘉親王祭先師孔子。免奉天錦州府屬上年旱災額賦。己巳，命侍郎和琳管理藏務。鄂輝等奏收復聶拉木，諭以遲延斥之。

三月丁丑，上詣西陵，巡幸五臺山，免經過地方本年錢糧十分之三。戊寅，允濟嚨呼圖克圖「慧通禪師」法號。以帕克哩營官番眾收復哲孟雄、宗木，賚之。辛巳，上謁泰陵、泰東陵。壬午，免直隸大興等八州縣積欠米穀。甲申，加福康安大將軍。庚寅，免五臺本年錢糧十分之五，大同、朔平二府屬未完逋賦。辛卯，上駐蹕五臺山。

夏四月己亥朔，以和闐辦事大臣李侍政失察邁瑪特尼雜爾，下部嚴議。甲辰，上閱滹沱河。以貢楚克扎布為烏里雅蘇臺參贊大臣。丁未，上祭帝堯廟。甲寅，上還京師。乙卯，上詣黑龍潭祈雨。命刑部清理庶獄，減徒以下罪。

閏四月甲申，以久旱，諭臺灣及沿海各省詳鞫命盜各案，毋有意從嚴。蠲河南湯陰等五縣上年旱災額賦。丙申，以久旱，下詔求言。丁酉，雨。以失陷札什倫布，治仲巴呼圖克圖及孜仲喇嘛等罪。命和琳、鄂輝宣諭達賴喇嘛等。

五月辛丑，定安南國兩年一貢，六年遣使一朝。丁未，上幸避暑山莊，免經過地方錢糧十分之五。戊申，調長麟為山西巡撫，以奇豐額為江蘇巡撫。辛亥，允霍罕額爾德尼伯克那爾巴圖遣使入貢。癸丑，上駐蹕避暑山莊。

六月甲戌，福康安奏克廓爾喀所踞擦木耍隘。丁丑，賑江西南豐、廣昌水災。福康安奏殄瑪噶爾轄爾甲山梁之賊。己卯，福康安等奏克濟嚨。辛巳，調陳淮為江西巡撫，馮光熊為貴州巡撫。丙戌，福康安等奏攻克熱索橋。丁酉，福康安等奏攻克協布魯寨。

秋七月甲辰，賑直隸河間等處旱災，順直宛平、玉田等州縣蝗。己酉，福康安等克廓爾喀東覺山梁，並雅爾賽拉等處營卡，成德等克扎木、鐵索橋等處。

八月辛未，成德克多洛卡、隴岡等處。命孫士毅駐前藏督糧運。癸酉，命福康安為武英殿大學士，孫士毅為文淵閣大學士。調金簡、劉墉為吏部尚書，和琳為工部尚書，紀昀為禮部尚書，竇光鼐為左都御史。庚辰，以博興為庫倫辦事大臣。丙戌，福康安等奏克噶勒拉、堆補木城卡，阿滿泰、墨爾根保陣亡。成德等克利底、大山賊卡。戊子，福康安奏廓爾喀酋拉特納巴都爾等乞降。上以其悔罪乞降，許之，命班師。丙申，賑陜西咸寧等六州縣旱災。

九月丁酉，上還京師。己亥，論征廓爾喀功，賞福康安一等輕車都尉，晉海蘭察二等公為一等，議敘孫士毅等各有差。丙午，上命福康安、孫士毅等會商西藏善後事宜。命御前侍衛惠倫等齎金奔巴瓶往藏，貯呼畢勒罕名姓，由達賴喇嘛等對眾拈定。壬子，復廓爾喀王公封爵，定五年一貢。

冬十月戊辰，廓爾喀貢使入覲。己巳，賑河南安陽等十六縣災民，蠲緩新舊額賦有差。己卯，免嵇璜、阿桂翰林院掌院學士，以和珅、彭元瑞代之。壬午，賑直隸河間、任丘五州縣旱災，並免順天等十三府州屬被災旗民額賦。乙酉，郭世燾奏英吉利遣使，請由天津進貢，允之。丁亥，以鄂輝隱匿廓爾喀謝恩表貢褫職，交福康安等嚴鞫之。賑陜西咸陽等十四州縣旱災。癸巳，調圖桑阿為綏遠城將軍。

十一月丙午，賑山東德州等二十州縣旱災。

十二月庚午，定唐古忒番兵訓練事宜。鑄銀為錢，文曰「乾隆寶藏」。甲戌，免長蘆興國等五場並滄州等七州縣被災灶地額賦。丙子，以長麟為浙江巡撫，蔣兆奎為山西巡撫。以伊犁回民地畝雪災，免本年額穀。癸未，賑河南安陽等二十五縣旱災。辛卯，命永遠枷號鄂輝等於西藏。

五十八年春正月丙申，賑河南林縣等五縣、陜西咸寧等三州縣旱災。己亥，賑直隸保定等二十一州縣旱災。庚子，改杭州織造為鹽政兼管織造事，改鹽道為運司，南北兩關稅務歸巡撫管理。以全德為兩浙鹽政。恆秀回吉林將軍。乙巳，敕諭安南國王阮光平睦鄰修好，慎守封疆，賜以糸採幣。丙辰，安南國王阮光平卒，以世子阮光纘嗣。乙亥，免河南安陽等二十五縣上年旱災額賦。壬午，命喀什噶爾阿奇木伯克作為喀什噶爾協辦大臣。

三月丁酉，上幸盤山。庚子，上駐蹕盤山。甲辰，禮部尚書常青卒，以德明代之。戊申，諭於雍和宮設金奔巴瓶，飭理藩院堂官、掌印札薩克喇嘛等，公同掣蒙古所出之呼畢勒罕。丁未，上回蹕。乙卯，調馮光熊為雲南巡撫，以英善為貴州巡撫。戊午，領侍衛內大臣海蘭察卒。

夏四月壬申，命松筠為內務府總管大臣，在御前侍衛上行走。辛巳，通諭設金奔巴瓶於前藏大昭及雍和宮，公同掣報出呼畢勒罕，以除王公子弟私作呼畢勒罕陋習。乙酉，刪除大學士兼尚書銜、翰林院掌院學士兼禮部侍郎銜、順天府府丞兼提督學政銜。丁亥，賜潘世恩等八十一人進士及第出身有差。戊子，命於乾隆五十九年秋特開鄉試恩科，六十年春為會試恩科。庚寅，廓爾喀歸西藏底瑪爾宗地方。以西藏卡外之拉結、撒黨兩處歸廓爾喀。

五月乙未，命廣西按察使成林赴安南升隆城，賜奠冊封。丁未，上幸避暑山莊。己酉，以明興未奏遣回人赴霍罕等處辦理外藩事件，罷喀什噶爾參贊大臣，調永保代之。以伍彌伍遜為塔爾巴哈臺參贊大臣，貢楚克札布為科布多參贊大臣。以特成額為烏里雅蘇臺參贊大臣。辛酉，加封福康安為一等忠銳嘉勇公。癸丑，上駐蹕避暑山莊。

六月己卯，賑四川泰寧地震災。乙酉，英吉利貢船至天津。戊子，於通州起陸。命在天津筵宴之。

秋七月癸巳，命和琳稽覈藏商出入。壬寅，命英吉利貢使等住宏雅園，金簡、伊齡阿於圓明園分別安設貢件。己酉，以旱命刑部清理庶獄，減徒以下罪。庚午，上御萬樹園大幄，英吉利國正使馬戛爾尼、副使斯當東等入覲。辛未，調福康安為四川總督，以惠齡暫代，長麟為兩廣總督，調吉慶為浙江巡撫，惠齡為山東巡撫。壬午，免長蘆官臺等二場潮災灶地額賦。丙戌，上還京師。戊子，以慶桂為兵部尚書。庚寅，諭英吉利貢使由內河水路赴廣東澳門附船回國。

九月丁酉，加長麟太子少保。命松筠護送英吉利使臣等至浙江定海。甲辰，調福寧為山東巡撫，惠齡為湖北巡撫。丙午，以安徽無為等三州縣水災，賞口糧有差。

冬十月癸亥，安南國王阮光纘表進謝恩，貢物二分，納其一。戊子，以長麟奏英吉利使稱再進表章貢物，呈總督轉奏，諭：「系援例而行，並無他意，國王可安心，再來表貢，亦不拘定年限。」

十一月甲午，命和寧赴藏幫同和琳辦事。戊午，以上年各省奏報民數三萬七百四十六萬有奇，較康熙四十九年增十五倍，諭：「生之者寡，食之者眾，勢必益形拮據。各省督撫及有牧民之責者，務當勸諭化導，俾皆儉樸成風，服勤稼穡，惜物力而盡地利，共享升平之福。」己未，以安南等國進象已多，諭云貴、兩廣督撫檄卻象貢。

十二月癸未，伍拉納陛見，命吉慶署閩浙總督。

五十九年春正月庚寅，免直隸、山東、河南逋賦十分之三。庚戌，管幹貞病免，命書麟兼署漕運總督。乙卯，恆秀以侵帑褫職，調寶琳為吉林將軍，松筠署之。戊午，安置安南內附人黎維治於江南。

二月庚申，以明年元旦上元值日月食，諭修省，毋舉行慶典。癸亥，廓爾喀遣使進表貢。丁亥，增造廣東水師戰船。

三月己丑，恆秀論絞。庚子，上巡幸天津，免經過地方及天津府屬額賦十分之三，免天津府屬逋賦，免大興等十三州縣逋賦十分之四。壬子，上駐蹕天津府。

夏四月壬戌，常雩，命皇八子儀郡王永璇代行禮。癸亥，上還京師。丁丑，上詣黑龍潭祈雨。

五月丙申，京師雨。甲辰，郭世勳病免，調朱珪為廣東巡撫，陳用敷為安徽巡撫。丙午，以直隸保定等八十三州縣旱，命賞給一月口糧。減奉天商販豆麥等項經過直隸、山東關津稅。辛亥，上幸避暑山莊，免經過地方錢糧有差。

六月丙辰朔，以山東歷城山莊等五十一州縣旱，給貧民一月口糧，除山東臨清州水沖地畝田賦。丁巳，上駐蹕避暑山莊。庚午，設唐古忒西南外番布魯克巴、哲孟雄、作木朗、洛敏湯、廓爾喀各交界鄂博。

秋七月戊子，永定河決。庚寅，河南丹、沁二河決。辛卯，賑山西平定等處水災。己亥，賑山東臨清等州縣水災。辛丑，賑直隸天津等處水災。癸卯，河南豐北廳曲家莊河決。甲辰，書麟以徇隱鹽政巴寧阿交結商人褫職，調富綱為兩江總督，命蘇凌阿署之。調福康安為雲貴總督。以和琳為四川總督，孫士毅署之。以駐藏辦事松筠為工部尚書。乙巳，命馮光熊署云貴總督。大學士嵇璜卒，召孫士毅入閣辦事。癸丑，停本年及明年木蘭行圍。免直隸保定等府屬、河南★輝等府屬、山東臨清等五州縣、山西代州等三州縣被水額賦。

八月丁巳，以直隸天津、河間二府水災重，免因災緩徵額賦。戊午，永定河南工決口合龍。己巳，以明歲御宇屆六十年，普免各省漕糧一次。甲戌，上回蹕。調福寧為河南巡撫，穆和藺為山東巡撫，江蘭護之。福康安奏四川大寧教匪謝添秀等傳習邪教，蔓延陜西、湖北、河南，諭嚴為捕治。丁丑，免直隸通州等二十三州縣逋賦。甲申，畢沅降山東巡撫，罰繳湖廣總督養廉五年。以福寧為湖廣總督，穆和藺留為河南巡撫。

九月己丑，賑湖北沔陽等州縣水災。丙申，以秀林為吉林將軍。己亥，賑福建漳、泉二府水災。減直隸遵化內務府官地租。命福寧駐襄陽，督緝邪教案犯。辛丑，以校正石經，加彭元瑞太子少保銜。癸卯，賑廣東高要等縣水災。以湖北來鳳縣教匪段漢榮等糾眾拒捕，諭責畢沅廢弛。戊申，免齊齊哈爾等三城水災逋賦。

冬十月丙辰，免河南汲縣等九縣、山東臨清等十州縣逋賦。壬戌，勒保奏獲邪教首犯劉松。命安徽嚴緝其徒劉之協。癸亥，荷蘭入貢。乙丑，免福建漳州府屬四廳州縣本年水災額賦。戊辰，命將科布多威豁爾等七卡移駐原處北界，餘地賞杜爾伯特汗瑪克素爾札布等游牧。己卯，調陳用敷為湖北巡撫，惠齡為安徽巡撫。辛巳，釋恆秀罪。

十一月丙戌，以河南扶溝縣知縣劉清鼐疏防劉之協潛逃，革逮，穆和藺下部嚴議。壬辰，免山東臨清等州縣本年漕賦。壬寅，命富綱署刑部尚書。甲辰，穆和藺褫職，發烏魯木齊效力。以阿精阿為河南巡撫。

十二月丙辰，普免各省積年逋賦。丙子，吏部尚書金簡卒，以保寧代之。以明亮為伊犁將軍。戊寅，命舒亮為黑龍江將軍。改綏遠城將軍圖桑阿為西安將軍，以永琨代之。

六十年春正月甲申朔，日食，免朝賀。乙酉，賑直隸天津等二十州縣、河南汲縣等十四縣、山東臨清等十州縣上年被水貧民有差。丙戌，召蘇凌阿來京，調福寧為兩江總督，復以畢沅為湖廣總督，玉德為山東巡撫。戊子，調陳用敷為貴州巡撫，英善為湖北巡撫，畢沅兼署。乙未，以固倫額駙豐紳殷德為內務府大臣。辛丑，免山東積年逋賦。庚戌，免江蘇積年逋賦。免江西應緩徵銀穀。

二月癸丑朔，免廣東積年逋賦。陳用敷以查拏要犯劉之協辦理錯謬，褫職逮問。調姚棻為貴州巡撫，以成林為廣西巡撫。丙辰，免陜西積年逋賦。貴州松桃廳苗匪石柳鄧等、湖南永綏苗匪石三保等作亂。戊午，湖南苗匪陷乾州廳，同知宋如椿等死之。命福康安往剿，畢沅駐常德籌辦糧餉。庚申，以大學士阿桂等書上諭不能稱旨，停甄敘，侍郎成策等下部議處。予總督福康安等議敘。辛酉，貴州苗匪圍鎮遠鎮總兵珠隆阿於正大營。免奉天廣寧、錦州旗地逋賦。免甘肅皋蘭等四十五州縣積年逋賦。丙寅，命四川總督和琳赴酉陽州備苗，孫士毅仍留四川辦理報銷。丁卯，免浙江積年民地灶地逋賦。己巳，苗匪陷永綏廳鴉酉寨，鎮筸鎮總兵明安圖等死之。辛未，湖南永順苗匪張廷仲等作亂，擾保靖、瀘溪。丙子，免安徽積年逋賦。壬午，貴州苗匪擾思南、印江一帶，竄入四川秀山。福康安赴銅仁督剿。命德楞泰領巴圖魯侍衛等赴貴州軍營。

閏二月乙酉，福康安奏解正大營之圍。壬辰，馮光熊留為貴州巡撫，調姚棻為雲南巡撫。以苗匪亂，免貴州銅仁府屬松桃、正大等處額賦。乙未，上詣東陵，免經過地方錢糧十分之三。戊戌，上謁昭西陵、孝陵、孝東陵、景陵。己亥，福康安奏解嗅腦圍。乙巳，福康安奏攻克石城，剿除巖洞苗匪。丁未，上謁泰陵、泰東陵，尊孝賢皇后陵。免兩淮場灶積欠。戊申，福康安奏解松桃之圍。

三月乙卯，和琳奏肅清秀山後路，命往松桃與福康安會剿。以孫士毅署四川總督。己未，福康安奏殄除長沖、卡落苗匪，進兵楚境。命額勒登保迅赴福康安軍營。己卯，福康安奏解湖南永綏匪圍。

夏四月辛卯，臺灣彰化匪徒陳周全等作亂，陷縣城，尋復之。癸巳，竇光鼐以會試衡文失當，降調。以朱珪為左都御史，仍留廣東巡撫任。己亥，以魁倫劾洋盜肆行，命浦霖來京候旨，調姚棻為福建巡撫，以魁倫署之，江蘭為雲南巡撫。庚子，賜王以銜等一百十一人進士及第出身有差。癸卯，賞會試薦卷文理較優之舉人徐炘、傅淦、李端內閣中書。戊申，上詣廣潤祠祈雨。是夜，雨。丁未，免貴州官兵經過地方本年額賦有差。福康安等奏克黃瓜寨。己酉，以福寧、惠齡經理湖南軍務未竣，命蘇凌阿仍署兩江總督，費淳為安徽巡撫。庚戌，免福建龍溪等四縣上年水災額賦有差。匪首陳周全等伏誅。

五月丙辰，上幸避暑山莊。伍拉納、浦霖以辦理災賑不善，褫職鞫治。命魁倫兼署閩浙總督。免經過地方本年錢糧十分之三。丁巳，調費淳為江蘇巡撫，仍留惠齡為安徽巡撫。福康安等奏克構皮寨及蘇皮寨等處。調福康安為閩浙總督，勒保為四川總督。以宜綿為陜甘總督。壬戌，上駐蹕避暑山莊。甲子，以福建倉庫虧缺查實，申飭科道無人奏及，並命嗣後陳奏地方重大事件，毋忝言責。召阿精阿來京，以景安為河南巡撫。丁卯，召惠齡來京，以汪新為安徽巡撫。戊辰，命蘇凌阿駐清江浦，兼署江蘇巡撫。辛未，以於敏中營私玷職，褫輕車都尉世職。

六月壬午，以湖南苗匪擾鎮筸後路，諭責福寧怯懦，劉君輔株守。命惠齡仍署湖北巡撫。戊子，以旱命刑部清理庶獄，減徒以下罪，承德府如之。庚寅，福康安等奏克沙兜、多喜等處苗寨。乙未，賑廣東南海等縣水災。戊申，姚棻以質訊解任，命魁倫兼署福建巡撫，長麟署閩浙總督。

秋七月庚申，德明以罣累滋陽縣知縣陳照自縊，論絞。乙丑，免湖北江陵等十二州縣衛上年水災額賦。丙寅，以福康安等奏連克苗寨，渡大烏草河，賚珍物。壬申，哲布尊丹巴呼圖克圖等入覲，召見賜茶。

八月壬午，調永琨為烏里雅蘇臺將軍，恆瑞為綏遠城將軍。癸未，賜南掌國王召溫猛、緬甸國王孟隕敕諭，均賚文綺。丙申，允兵部尚書劉瓘乞休，以朱珪代之，仍留廣東巡撫任。以金士松為左都御史。丁未，免直隸通州等五十二州縣積欠旗租。福康安等進駐楊柳坪。

九月辛亥，上御勤政殿，召皇子、皇孫、王、公、大臣等入見，宣示立皇十五子嘉親王為皇太子，明年為嗣皇帝嘉慶元年。撫恤江蘇海州等七州縣水災。壬子，皇太子及王、公、內外文武大臣，蒙古王、公等各奏籲請俟壽躋期頤，再舉行歸政典禮，不允。丙辰，富勒渾、雅德以前總督婪贓，均褫職，分別發熱河、伊犁效力。己未，上閱健銳營兵。晉封福康安忠銳嘉勇貝子，和琳一等宣勇伯。庚申，上命皇太子謁東陵、西陵。乙丑，黑龍江將軍舒亮以婪索，褫職鞫治，調永琨代之。命圖桑阿為烏里雅蘇臺將軍。改恆瑞為西安將軍，以烏爾圖納遜代之。命博興為察哈爾都統。調特克慎為庫倫辦事大臣，策巴克為西寧辦事大臣。丙寅，明亮以任黑龍江將軍時侵漁貂皮褫職，命保寧為伊犁將軍。己巳，舒亮論絞。明亮留烏魯木齊效力。癸酉，以奉天、山西、四川、湖南、貴州、廣西賦無逋欠，免明年正賦十分之二。乙亥，免福建龍溪等六縣，華封、羅溪二縣上年被水額賦。

冬十月戊寅朔，頒嘉慶元年時憲書。庚辰，福康安等奏擒匪首吳半生。賞福康安之子德麟副都統銜，和琳黃帶，餘議敘賞賚有差。甲申，以伍拉納等貪黷敗檢，戍其子於伊犁。長麟以徇庇伍拉納、浦霖褫職，命來京。以魁倫署閩浙總督，姚棻署福建巡撫。乙酉，普免天下嘉慶元年地丁錢糧。丙戌，伍拉納、浦霖處斬。壬辰，以額勒登保、德楞泰剿捕苗匪奮勇，授內大臣。乙未，命定丙辰年傳位典禮。癸卯，命明年正月初吉，重舉千叟宴。

十一月丁巳，福康安等奏克天星寨等處。加和琳太子少保銜，賞福康安、和琳上用黃裏玄狐端罩各一。庚申，賑奉天金州、熊岳、錦州三城，寧海等三州縣旱災旗民，免額賦有差。乙丑，上命皇太子居毓慶宮。

十二月戊寅朔，諭曰：「朕於明年歸政後，凡有繕奏事件，俱書太上皇帝。其奏對稱太上皇。」戊子，賑貴州銅仁被擾難民。福康安等奏克天星等苗寨。壬寅，允朱珪收英吉利國王表貢，賜敕嘉賚，交英商波郎齎回，並以其表言勸廓爾喀投順，於賜敕內以無須英國兵力告之。甲辰，賜琉球國王尚溫敕諭。丁未，以來歲元旦，傳位皇太子為嗣皇帝，前期遣官告祭天地宗社。

是歲，緬甸、南掌、暹羅、安南、英吉利、琉球、廓爾喀來貢。

嘉慶元年正月戊申朔，舉行授受大典，立皇太子為皇帝。尊上為太上皇帝，軍國重務仍奏聞，秉訓裁決，大事降旨敕。宮中時憲書用乾隆年號。

三年冬，上不豫。四年正月壬戌崩，壽八十有九。是年，四月乙未，上尊謚曰法天隆運至誠先覺體元立極敷文奮武孝慈神聖純皇帝，廟號高宗。九月庚午，葬裕陵。

論曰：高宗運際郅隆，勵精圖治，開疆拓宇，四征不庭，揆文奮武，於斯為盛。享祚之久，同符聖祖，而壽考則逾之。自三代以後，未嘗有也。惟耄期倦勤，蔽於權倖，上累日月之明，為之嘆息焉。
