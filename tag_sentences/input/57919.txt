蔣文慶，字蔚亭，漢軍正白旗人。嘉慶十九年進士，授吏部主事，遷員外郎。出為雲南曲靖知府，調雲南府。道光十二年，擢甘肅寧夏道。在邊十年，濬渠，興水利。遷浙江按察使，護理巡撫，遷安徽布政使。文宗即位，下詔求賢，巡撫王植薦之，咸豐元年，就擢巡撫。奏請鳳、潁所屬宜練團，與保甲並行。

二年，粵匪犯長沙，命遣安徽兵一千赴援湖北。總督陸建瀛慮賊窺吉安，請所調兵改赴江西。文慶疏言：「安慶、潛山等營已起程者，毋庸北還；其未出境之徽、寧二營改赴江西；仍各募足千人，俾資援應。惟安徽兵僅六千，各有分防汛地，省垣單危。潁、鳳民團強勁，臣擬增募二千；如賊氛益熾，請調江蘇兵三千。統計庫帑撥解甘肅、河工及本省兵餉銀五十五萬兩，近又以十餘萬解楚，實已無餘。乞將續收地丁契雜及蕪、鳳兩關稅入截留備用。」建瀛以文慶張皇，漸生異議。及賊至岳州，復申募勇留餉前議，始奉總理安徽防剿之命，遣按察使張熙宇、游擊賡音布扼小孤山，自與壽春鎮總兵恩長籌守御。

三年正月，賊已陷武昌，陸建瀛督師迎剿，令福山鎮總兵王鵬飛以二千人防安慶，而調恩長為行營翼長。鵬飛駐兵北門外，以客將馭新兵，安慶勢益危。文慶母年八十餘，久病，送之登舟。建瀛方溯江而上，見之大怒，將具疏劾之，語頗聞。及至，文慶稱病不出，曰：「我旦夕且得罪去耳！」建瀛至黃州，賊連舟蔽江下，恩長戰歿，兵潰於武穴，建瀛遂返，過安慶，文慶要入城計事，已不及，熙宇、鵬飛皆棄防地走。漕督周天爵奉命助守安慶，方留剿鳳、潁土匪，書抵文慶畫退守廬州之策。文慶奏上其書，賊遽至，城北兵潰，而城中譁言將退廬州，紛紛縋城下，斬之不可止。文慶吞金不死，飲藥悶絕，家人輿之出，遇賊於門，遂被害。從僕以席覆尸，赴桐城呈報，漏言自裁事。賊既去，子長綬集僚屬耆老集視，然後殮。

詔詰遺疏與呈報不符，向榮疏陳本末，乃賜恤如例，予騎都尉世職，入祀昭忠祠，安慶建專祠，謚忠愨。
