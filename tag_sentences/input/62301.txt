海齡，郭洛羅氏，滿洲鑲白旗人。由驍騎校授張家口守備。累擢大名、正定兩鎮總兵。以事降二等侍衛，充古城領隊大臣。歷西安、江寧、京口副都統。英兵既陷吳淞，由海入江，六月，犯鎮江，提督齊慎、劉承孝敗退，遂攻城，海齡率駐防兵死守二日，敵以雲梯入城屠旗、民，海齡與全家殉焉。予騎都尉兼一雲騎尉世職，謚昭節，入祀昭忠祠，並建祠鎮江，妻及次孫附祀。當城破時，海齡禁居民不得出，常鎮道周頊棄城走，事後訐海齡妄殺良民，為眾所戕，言官亦論奏，下疆吏究勘得白，詔以闔門死難，大節無虧，仍照都統例賜恤，治頊罪如律。子宜蘭泰，襲世職。
