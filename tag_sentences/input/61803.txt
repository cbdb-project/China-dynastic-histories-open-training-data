黃忠浩，字澤生，湖南黔陽人。通經術，嗜讀儒先性理書。以優貢生入貲為內閣中書。主沅州講席，銳意地方利弊，建西路師範學堂，勸民植桑育蠶，尤顓志礦業。陳寶箴、趙爾巽先后撫湘，設礦局及公司，採平江金礦、常寧水口山鉛礦，至今稱厚利，皆其謀也。

光緒二十一年，以東事籌防，募鄉勇五百人入鄂，守田家鎮砲臺。總督張之洞一見重之，調領武靖營，駐洪山。二十三年，治軍長沙，統毅字軍，軍故征苗舊旅，日久窳敝，不可用。寶箴納其議，別募威字新軍，俾主之。二十六年，之洞檄募師勤王。二十八年，徙駐岳州，緝新堤土寇，平之。再入貲為道員。赴日本參觀大操，歸，益詳練戰術，知兵名大著。明年，爾巽檄綜湖南營務處，統忠字旗五營。其冬，母憂去職。

逾歲，廣西降匪陸亞發陷柳州，湘邊大震。起忠浩率所部援桂，直搗梅寨，用少擊眾，寇大創，降敕褒嘉。寇奔福祿村，村故瑤地，箐壑深岨，中有危塗垂線縷，容一人行。忠浩乃短衣芒蹻，徒步深入。會天酷暑，鬱為瘴癘，兵士死相繼，忠浩亦遘膨疾，然治軍勤如故，寇卒不敢近。捷上，授狼山鎮總兵，請終制，改署任道員授總戎，特例也。是時岑春煊駐桂林，檄與議軍事，奏署右江鎮。服闋，予實授。未幾，乞假去。再至湖北，爾巽留綜營務處，兼統全省防軍，荊襄水師受節度。

宣統二年，從爾巽入川，署提督，乞歸。三年，京師開全國教育會，忠浩與焉。爭鐵路國有為非計，議大濬洞庭湖，紓湘菑，議論侃侃無所撓。還長沙，值巡撫餘誠格新蒞官，黨人謀日亟。誠格慮新軍有異志，以中路巡防十營屬之，不就。誠格下席揖請至再，不獲已，始受事。甫三日，鄂亂起。九月朔，新軍變，將入城，協統蕭良臣遁，防軍為內應。忠浩方晨謁，隨誠格出，撫諭至再，勢洶洶不可遏，要誠格為都督。誠格從間道出，召水師，水師亦變。誠格投江，左右援之，不得死。忠浩猶留署，火起，護弁強之出，及門，遇亂兵，被執，脅降不從，劫之走，刃傷臂及股，至小吳門城樓，遂遇害。家人奉喪歸葬，緣塗設奠者數百里。繼忠浩死者有楊讓梨。
