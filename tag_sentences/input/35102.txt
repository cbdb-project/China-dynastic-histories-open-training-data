姚鼐，字姬傳，桐城人，刑部尚書文然玄孫。乾隆二十八年進士，選庶吉士，改禮部主事。歷充山東、湖南鄉試考官，會試同考官，所得多知名士。四庫館開，充纂修官。書成，以御史記名，乞養歸。

鼐工為古文。康熙間，侍郎方苞名重一時，同邑劉大櫆繼之。鼐世父範與大櫆善，鼐本所聞於家庭師友間者，益以自得，所為文高簡深古，尤近歐陽修、曾鞏。其論文根極於道德，而探原於經訓。至其淺深之際，有古人所未嘗言。鼐獨抉其微，發其蘊，論者以為辭邁於方，理深於劉。三人皆籍桐城，世傳以為桐城派。

鼐清約寡欲，接人極和藹，無貴賤皆樂與盡懽；而義所不可，則確乎不易其所守。世言學品兼備，推鼐無異詞。嘗仿王士禎五七言古體詩選為今體詩選，論者以為精當云。自告歸後，主講江南紫陽、鍾山書院四十餘年，以誨迪後進為務。嘉慶十五年，重赴鹿鳴，加四品銜。二十年，卒，年八十有五。所著有九經說十七卷，老子、莊子章義，惜抱軒文集二十卷、詩集二十卷，三傳補注三卷，法帖題跋二卷、筆記四卷。
