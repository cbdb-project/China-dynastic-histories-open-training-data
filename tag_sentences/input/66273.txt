吳良，定遠人。初名國興，賜名良。雄偉剛直。與弟禎俱以勇略聞。從太祖起濠梁，並為帳前先鋒。良能沒水偵探，禎每易服為間諜。禎別有傳。良從取滁、和，戰采石，克太平，下溧水、溧陽，定集慶，功多。又從徐達克鎮江，下常州，進鎮撫，守丹陽。與趙繼祖等取江陰。張士誠兵據秦望山，良攻奪之，遂克江陰。即命為指揮使守之。

時士誠據全吳，跨淮東、浙西，兵食足。江陰當其要衝，枕大江，扼南北襟喉，士誠數以金帛啖將士，窺釁。太祖諭良曰：「江陰，我東南屏蔽，汝約束士卒，毋外交，毋納逋逃，毋貪小利，毋與爭鋒，惟保境安民而已。」良奉命惟謹，備禦修飭。以敗敵功，進樞密院判官。士誠大舉兵來寇，艨艟蔽江，其將蘇同僉駐君山，指畫進兵。良遣弟禎出北門與戰，而潛遣元帥王子明帥壯士馳出南門。合擊，大敗之，俘斬甚眾。敵宵遁。尋復寇常州，良遣兵從間道殲其援兵於無錫。當是時，太祖數自將爭江、楚上流，與陳友諒角，大軍屢出，金陵空虛。士誠不敢北出侵尺寸地，以良在江陰為屏蔽也。

良仁恕儉約，聲色貨利無所好。夜宿城樓，枕戈達旦。訓將練兵，常如寇至。暇則延儒生講論經史，新學宮，立社學。大開屯田，均徭省賦。在境十年，封疆宴然。太祖常召良勞曰：「吳院判保障一方，我無東顧憂，功甚大，車馬珠玉不足旌其勞。」命學士宋濂等為詩文美之，仍遣還鎮。尋大發兵取淮東，克泰州。士誠兵復出馬馱沙，侵鎮江。巨艦數百，溯江而上。良戒嚴以待。太祖親督大軍禦之。士誠兵遁，追至浮子門。良出兵夾擊，獲卒二千。太祖詣江陰勞軍，周巡壁壘，歎曰：「良，今之吳起也！」吳平，加昭勇大將軍、蘇州衛指揮使，移鎮蘇州。武備益修，軍民輯睦。進都督僉事，移守全州。洪武三年進都督同知，封江陰侯，食祿千五百石，予世券。

四年討靖州、綏寧諸蠻。五年，廣西蠻叛，副征南將軍鄧愈帥平章李伯升出靖州討之。數月，盡平左右兩江及五溪之地，移兵入銅鼓、五開，收潭溪，開太平，殲清洞、崖山之眾於銅關鐵寨。諸蠻皆震懾，內附，粵西遂平。八年督田鳳陽。十二年，齊王封青州。王妃，良女也，遂命良往建王府。十四年卒於青，年五十八。贈江國公，謚襄烈。
