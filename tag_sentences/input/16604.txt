朱敬則，字少連，亳州永城人。以孝義世被旌顯，一門六闕相望。敬則志尚恢博，好學，重節義然諾，善與人交，振其急難，不責報於人。與左史江融、左僕射魏元忠善。咸亨中，高宗聞其名，召見，異之，為中書令李敬玄所毀，故授洹水尉。久之，除右補闕。

初，武后稱制，天下頗流言，遂開告密羅織之路，興大獄，誅將相大臣。至是，已革命，事益寧。敬則諫曰：

臣聞李斯之相秦也，行申、商之法，重刑名之家，杜私門；張公室；棄無用之費，損不急之官；惜日愛功，亟戰疾耕。既庶而富，遂屠諸侯。此救弊之術也。故曰：「刻薄可施子進趨，變詐可陳於攻戰。」天下已平，故可易之以寬簡，潤之以淳和。秦乃不然，淫虐滋甚，往而不反，卒至土崩。此不知變之禍也。

陸賈、叔孫通事漢祖，當滎陽、成皋間，糧餉窮，智勇困，未嘗敢開一說，效一奇，唯進豪猾貪暴之人。及區宇適定，乃陳《詩》、《書》，說禮、樂，開王道。高帝忿然曰：「吾以馬上得之，安事《詩》、《書》？」對曰：「馬上得之，可馬上治之乎？」帝默然。於是賈著《新語》，通定禮儀。此知變之善也。向若高帝斥二子，置《詩》、《書》，重攻戰，尊首級，則復道爭功，拔劍擊柱，晷漏之不保，何十二帝二百年乎？故曰：仁義者，聖人之蘧廬；禮者，先王之陳跡。祠祝畢，芻狗捐；淳精流，糟粕棄。仁義尚爾，況其輕乎？

國家自文明以來，天地草昧，內則流言，外則構難。故不設鉤距，無以順人；不切刑罰，無以息暴。於是置神器，開告端，故能不出房闈，而天下晏然易主矣。臣聞急趨者無善跡，促柱者無和聲；拯溺不規行，療饑不鼎食。即向時秘策，今之芻狗也。願鑒秦、漢之失，考時事之宜，毀蘧廬，遺糟粕；下寬大之令，流曠蕩之澤，去萋斐之角牙，頓奸險之芒刃，塞羅織之妄源，掃朋黨之險跡，曠然使天下更始，豈不樂哉！

後善其言。遷正諫大夫，兼修國史。乃請高史官選，以求名才。侍中韋安石嘗閱其稿史，嘆曰：「董狐何以加！世人不知史官權重宰相，宰相但能制生人，史官兼制生死，古之聖君賢臣所以畏懼者也。」時賦斂繁重，民多蕩析，後數召入禁中訪失得，進同鳳閣鸞臺平章事。張易之構魏元忠、張說，欲誅之，無敢言者。敬則獨奏曰：「元忠、說秉心忠一，而所坐無名，殺之失天下望。」乃得不死。

以老疾還政事，俄改成均祭酒、冬官侍郎。易之等集名儒撰《三教珠英》，又繪武三思、李嶠，蘇味道、李迥秀、王紹宗等十八人像以為圖，欲引敬則，固辭不與，世潔其為人。出為鄭州刺史，遂致仕。侍御史冉祖雍誣奏與王同皎善，貶涪州刺史。既明其非罪，改廬州。代還，無淮南一物，所乘止一馬，子曹步從以歸。卒年七十五。

敬則與三從昆弟居四十年，貲產無異。及執政，每以用人為先，細務不省也。嶺表蠻叛，以裴懷古有文武才，用為桂州都督，蠻服其威惠，相率降。薦魏知古為鳳閣舍人，張思敬為右史，皆稱職。初，二張權寵盛，敬則密謂敬暉曰：「公若假太子令，舉北軍誅易之兄弟，兩飛騎力耳。」暉卒用其策。始崔實、仲長統、王朗、曹冏論封建，指秦為失，敬則以為秦、漢世禮義陵遲，不可復用周制封諸侯，著論明之，儒者以為知言。

睿宗嗣位，嘗曰：「神龍以來，忠於本朝者，李多祚、王同晈、韋月將、燕欽融並褒復矣，尚有遺者耶？」劉幽求曰：「朱敬則忠正義烈，天下所推，往為宗楚客、冉祖雍等所誣，謫守刺史。長安中，嘗語臣曰：『相王必受命，當悉心事之。』及韋氏乾紀，臣遂見危赴難。雖天誘其衷，亦敬則啟之。」於是追贈秘書監，謚曰元。
