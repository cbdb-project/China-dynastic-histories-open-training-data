錫朋，字樵傭，順天寧河人。以武舉授兵部差官，遷固原游擊。從陜甘總督楊遇春徵回疆，大河拐、洋阿爾巴特、沙布都爾、渾河諸戰並有功，賜花翎，擢湖南臨武營參將。十二年，從剿江華瑤趙金龍，賜號銳勇巴圖魯，擢寶慶協副將。又平廣東連州瑤，功最。擢汀州鎮總兵，以憂歸。十八年，起授壽春鎮總兵。

二十年，偕提督陳化成防吳淞，伊里布調援寧波。尋偕葛雲飛等守定海。敵至，錫朋初守竹山門，為諸軍應援，數獲勝。及敵乘霧登曉峰嶺，以無巨砲不能御，率兵奮擊，並分援竹山，所部裨弁朱匯源、呂林環、劉桂五、夏敏忠、張魁甲先後陣歿，眾且盡，錫朋手刃數人，遂遇害。久之始得其尸，面如生，耳際有創。巡撫劉韻珂驗實，為改殮，恤典加等，予騎都尉兼一雲騎尉世職，謚剛節。子承泗、承瀚，並賜文舉人，承泗襲世職，官山西溫州知州；承瀚工部主事。
