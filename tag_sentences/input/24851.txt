歐陽澈，字德明，撫州崇仁人。年少美須眉，善談世事，尚氣大言，慷慨不少屈，而憂國閔時，出於天性。靖康初，應制條敝政，陳安邊禦敵十策，州未許發。退而復採朝廷之闕失，政令之乖違，可以為保邦御俗之方、去蠹國殘民之賊者十事，復為書，並上聞。已而復論列十事，言：「臣所進三書實為切要，然而觸權臣者有之，迕天聽者有之，或結怨富貴之門，或遺怒臺諫之官，臣非不知，而敢抗言者，願以身而安天下也。」所上書為三巨軸，廄置卒辭不能舉，州將為選力士荷之以行。

會金人大入，要盟城下而去，澈聞，輒語人曰：「我能口伐金人，強於百萬之師，願殺身以安社稷。有如上不見信，請質子女於朝，身使穹廬，御親王以歸。」鄉人每笑其狂，止之不可，乃徒步走行在。高宗即位南京，伏闕上封事，極詆用事大臣，遂見殺，見《陳東傳》。死時年三十七。

許翰在政府，罷朝，問潛善處分何人，曰：「斬陳東、歐陽澈耳。」翰驚失色，因究其書何以不下政府，曰：「獨下潛善，故不得以相視。」遂力求罷。為東、澈著哀詞。澈所著《飄然集》六卷，會稽胡衍既刻之，豐城範應鈐為之祠學中。
