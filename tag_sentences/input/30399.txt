徐乾學，字原一，江南昆山人。幼慧，八歲能文。康熙九年，一甲三名進士，授編修。十一年，副蔡啟僔主順天鄉試，拔韓菼於遺卷中，明年魁天下，文體一變。坐副榜未取漢軍卷，與啟僔並鐫秩調用。尋復故官，遷左贊善，充日講起居注官。丁母憂歸，乾學父先卒，哀毀三年，喪葬一以禮；及母卒，如之。為讀禮通考百二十卷，博採眾說，剖析其義。服闋，起故官。充明史總裁官，累遷侍講學士。

二十三年，乾學弟元文以左都御史降調，其子樹聲與乾學子樹屏並舉順天鄉試。上以是科取中南皿卷皆江、浙人，而湖廣、江西、福建無一與者，下九卿科道磨勘。樹屏等坐斥舉人。是年冬，乾學進詹事。二十四年，召試翰詹諸臣，擢乾學第一，與侍讀韓菼、編修孫岳頒、侍講歸允肅、編修喬萊等四人並降敕褒獎賞賚。尋直南書房，擢內閣學士，充大清會典、一統志副總裁，教習庶吉士。時戶部郎中色楞額往福建稽察鼓鑄，請禁用明代舊錢，尚書科爾坤、餘國柱等議如所請。乾學言：「自古皆新舊兼行，以從民便。若設厲禁，恐滋紛擾。」因考自漢至明故事，為議以獻。上然之，事遂寢。

詔採購遺書，乾學以宋、元經解、李燾續通鑑長編及唐開元禮，或繕寫，或仍古本，綜其體要，條列奏進，上稱善。時乾學與學士張英日侍左右，凡著作之任，皆以屬之。學士例推巡撫，上以二人學問淹通，宜侍從，特諭吏部，遇巡撫缺勿預推。未幾，遷禮部侍郎，直講經筵。朝鮮使臣鄭載嵩訴其國王受枉，語悖妄。乾學謂恐長外藩跋扈，劾其使臣失辭不敬，宜責以大義。上見疏，獎，謂有關國體。已而王上疏謝罪。二十六年，遷左都御史，擢刑部尚書。二十七年，典會試。

初，明珠當國，勢張甚，其黨布中外，乾學不能立異同。至是，明珠漸失帝眷，而乾學驟拜左都御史，即劾罷江西巡撫安世鼎，諷諸御史風聞言事，臺諫多所彈劾，不避權貴。明珠竟罷相，眾皆謂乾學主之。時有南、北黨之目，互相抨擊。尚書科爾坤、佛倫，明珠黨也，乾學遇會議會推，輒與齟。總河靳輔奏下河屯田，下九卿會議，乾學偕尚書張玉書言屯田所占民地應歸舊業，科爾坤、佛倫勿從。御史陸祖修因劾科爾坤等偏袒河臣，不顧公議，御史郭琇亦劾輔興屯累民，詔罷輔任。湖廣巡撫張汧亦明珠私人，先是命色楞額往讞上荊南道祖澤深婪贓各款，並察汧有無穢跡，色楞額悉為庇隱。御史陳紫芝劾汧貪黷，命副都御史開音布會巡撫于成龍、馬齊覆訊，汧、澤深事俱實，復得澤深交結大學士餘國柱為囑色楞額徇庇及汧遣人赴京行賄狀，下法司嚴議。時國柱已為琇劾罷，法司請檄追質訊，並詰汧行賄何人，汧指乾學。上聞，命免國柱質訊，戒勿株連。於是但論汧、澤深、色楞額如律，事遂寢。乾學尋乞罷，疏言：「臣蒙特達之知，感激矢報，苞苴餽遺，一切禁絕。前任湖北巡撫張汧橫肆汙衊，緣臣為憲長，拒其幣問，是以銜憾誣攀。非聖明在上，是非幾至混淆。臣備位卿僚，乃為貪吏誣構，皇上覆載之仁，不加譴責，臣復何顏出入禁廷，有玷清班？伏冀聖慈放歸田里。」詔許以原官解任，仍領修書總裁事。

二十八年，元文拜大學士，乾學子樹穀考選御史。副都御史許三禮劾乾學：「律身不嚴，為張汧所引。皇上寬仁，不加譴責，即宜引咎自退，乞命歸里。又復優柔系戀，潛住長安。乘修史為名，出入禁廷，與高士奇相為表裏。物議沸騰，招搖納賄。其子樹穀不遵成例，朦朧考選御史，明有所恃。獨其弟秉義文行兼優，原任禮部尚書熊賜履理學醇儒，乞立即召用，以佐盛治。乾學當逐出史館，樹穀應調部屬，以遵成例。」詔乾學復奏，乾學疏辨，乞罷斥歸田，並免樹穀職。疏皆下部議，坐三禮所劾無實，應鐫秩調用。三禮益恚，復列款訐乾學贓罪，帝嚴斥之，免降調，仍留任。

是年冬，乾學復上疏言：「臣年六十，精神衰耗，祗以受恩深重，依戀徘徊。三禮私怨逞忿，幸聖主洞燭幽隱。臣方寸靡寧，不能復事鉛槧。且恐因循居此，更有無端彈射。乞恩終始矜全，俾得保其衰病之身，歸省先臣丘隴，庶身心閒暇。原比古人書局自隨之義，屏跡編摩，少報萬一。」乃許給假回籍，降旨褒嘉，命攜書籍即家編輯。二十九年春，陛辭，賜御書「光焰萬丈」榜額。未幾，兩江總督傅臘塔疏劾乾學囑託蘇州府貢監等請建生祠，復縱其子侄交結巡撫洪之傑，倚勢競利，請敕部嚴議。語具元文傳。上置弗問，而予元文休致。

三十年，山東巡撫佛倫劾濰縣知縣朱敦厚加收火耗論死，並及乾學嘗致書前任巡撫錢鎯庇敦厚。乾學與鎯俱坐是奪職。自是齮齕者不已。嘉定知縣聞在上為縣民訐告私派，逮獄，閱二年未定讞。按察使高承爵窮詰，在上自承嘗餽乾學子樹敏金，至事發後追還，因坐樹敏罪論絞。會詔戒內外各官私怨報復，樹敏得贖罪。三十三年，諭大學士舉長於文章學問超卓者，王熙、張玉書等薦乾學與王鴻緒、高士奇，命來京修書。乾學已前卒，遺疏以所纂一統志進，詔下所司，復故官。
