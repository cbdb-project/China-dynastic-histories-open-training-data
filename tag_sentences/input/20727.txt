苗傅，上黨人。大父授，父履。授在元豐中為殿前都指揮使。康王建元帥府，信德守臣梁揚祖以兵萬人至，傅與張俊、楊沂中、田師中皆隸麾下。隆祐太后南渡，傅為統制官，以所部八千人扈衛，駐於杭州。

有劉正彥者，不知何許人。父法，政和間為熙河路經略使，死王事。正彥由閤門祗候易文資至朝奉大夫，後以事責降。會法部曲王淵為御營都統制，正彥歸之。淵以法故，薦正彥於朝，復為武德大夫、知濠州，擢御營右軍副都統制，淵分精兵三千與之。以平丁進功，進武功大夫、威州刺史。初，正彥討進，請劉晏偕行。晏本嚴陵人，陷遼登第，宣和中率衆來歸。正彥用晏計，易旗幟為疑兵，遂降進。晏自通直郎遷朝請郎，正彥恥己賞薄而晏獲峻遷，由是𡙇望，乃散所賜金帛與將士，尋被命從六宮、皇子至杭州。

建炎三年二月壬戌，高宗從王淵議，由鎮江幸杭州。時諸大將，如劉光世、張俊、楊沂中、韓世忠分守要害，扈衛者獨苗傅。

先是，王淵裝大船十數，自維揚來杭，杭人相謂曰：「船所載，皆淵平陳通時殺奪富民家財也。」內侍省押班康履頗用事，威福由己出；其徒奪民居，肆為暴橫。傅等恨之，曰：「天子顛沛至此，猶敢爾耶！」其黨張逵復激怒諸軍曰：「能殺淵及內侍，則人人可富，朝廷豈能徧罪哉！」

三月辛巳，拜王淵同簽書樞密院事。初，淵建幸杭州議，內侍實左右之。及淵躐躋樞筦，衆謂薦由內侍。傅自負宿將，疾淵驟貴。正彥雖由淵進，淵檄取所予兵，亦怨之。於是傅積不能平，與王世脩、張逵、王鈞甫、馬柔吉等謀作亂。鈞甫等皆燕人，所將號「赤心軍」。傅部分既定，乃紿淵以臨安縣有盜，意欲使淵出其兵於外。

康履得黃卷小文書，有兩統制作「田」、「金」字署卷末，田乃苗，金乃劉也。於是頗泄賊謀，以告淵，淵伏兵天竺。明日，賊黨亦伏兵城北橋下，俟淵退朝，誣以結宦官謀反，正彥手殺淵，以兵圍履第，分捕內官，凡無須者盡殺之，揭淵首，引兵犯闕。中軍統制吳湛守宮門，潛與傅通，導其黨入奏曰：「苗傅不負國，止為天下除害。」

知杭州康允之聞變，率從官扣閽，請帝御樓，百官皆從。殿帥王元大呼聖駕來，傅見黃屋，猶山呼而拜。帝憑闌呼二賊問故，傅厲聲曰：「陛下信任中官，軍士有功者不賞，私內侍者即得美官。黃潛善、汪伯彥誤國，猶未遠竄。王淵遇敵不戰，因友康履得除樞密。臣立功多，止作遙郡團練。已斬淵首，更乞斬康履、藍珪、曾擇以謝三軍。」帝諭以當流海島，可與軍士歸營，且曰：「已除傅承宣使、御營都統制，正彥觀察使、御營副都統制。」

賊不退。帝問百官計安出，浙西安撫司主管機宜文字時希孟曰：「禍由中官，不悉除之，禍未已也。」帝曰：「朕左右可無給使耶？」軍器監葉宗諤曰：「陛下何惜康履。」遂命吳湛捕履，得於清漏閣承塵中。傅即樓下腰斬履。

傅猶肆惡言，謂「帝不當即大位，淵聖來歸，何以處也？」帝使朱勝非縋樓下曲諭之。傅請隆祐太后同聽政及遣使與金議和。帝許諾，即下詔請太后垂簾。賊聞詔不拜，曰：「自有皇太子可立。」張逵曰：「今日之事，當為百姓社稷計。」時希孟曰：「宜率百官死社稷，否則從三軍之請。」通判杭州事章誼叱之曰：「何可從三軍邪！」帝徐謂勝非曰：「朕當退避，須太后命。」勝非謂不可。顏岐曰：「得太后親諭之，則無詞矣。」

時寒甚，門無簾幃，帝坐一竹椅。既請太后，即起立楹側。太后御肩輿出立樓前，二賊拜曰：「今日百姓無辜，肝腦塗地，望太后主張。」太后曰：「道君皇帝任蔡京、王黼，更祖宗法，童貫起邊釁，所以致金人之禍。今皇帝聖孝，無失德，止為黃潛善、汪伯彥所誤，已加竄逐，統制獨不知邪？」傅曰：「臣等定議，必欲立皇子。」后曰：「今強敵在外，使吾一婦人簾前抱三歲兒，何以令天下？」正彥等號泣固請，因呼其衆曰：「太后既不允，吾當受戮。」遂作解衣狀，后諭止之。傅曰：「事久不決，恐三軍生變。」顧謂勝非曰：「相公何無一言？」勝非不能答。適顏岐至自帝前，奏曰：「皇帝令臣奏知太后，已決意從傅請矣，乞太后宣諭。」后猶不許，傅等語益不遜。

太后還入門，帝遣人奏禪位，勝非泣曰：「臣義當死，乞下詰二凶。」帝屏左右語曰：「當為後圖，事不成，死未晚。」勝非曰：「王鈞甫，賊腹心也，適語臣曰：『二將忠有餘，學不足。』此可為後圖耳。」

是日，帝幸顯忠寺。甲申，太后垂簾，降赦，號帝為睿聖仁孝皇帝，以顯忠寺為睿聖宮，留內侍十五人，餘悉編置。

丙戌，赦至平江府，張浚知有變，不拜。丁亥，至江寧，制置呂頤浩遺浚書，痛述事變。浚乃舉兵。戊子，御營前軍統制張俊至平江，浚諭以起兵，俊泣奉命。

初，勝非奏，垂簾當二臣同對，今屬時艱，乞許獨對。恐賊疑，乃日引其徒一人與俱。傅入對，后勞勉之。賊喜，無所疑，故臣僚入對，得謀復辟。

勝非深結王世修，將處以從官，俾通二凶。

傅欲改元，正彥欲遷都建康，太后謂勝非曰：「二事如俱不允，恐賊有他變。」己丑，改元明受。張浚遺書二凶，獎其忠義以慰安之。庚寅，百官朝睿聖宮。以傅為武當軍節度使。

辛卯，張浚遣進士馮轓赴行在，請帝親總要務。復抵書馬柔吉、王鈞甫宜早反正，以解天下之惑。

浚既遣轓，即檄諸路，約呂頤浩、劉光世會平江。傅以堂帖趣張浚赴秦州，命趙哲領俊軍，哲不從；改命陳思恭，思恭亦不從。

壬辰，以諫議大夫鄭瑴為御史中丞。賊以武功大夫王彥為御營司統制，瑴面折二凶，彥佯狂，即日致仕。

癸巳，韓世忠引兵至常熟。辛道宗謂張浚曰：「賊萬一邀駕入海，何以為計！」浚乃聲言防遏海寇，奏道宗為節制司參議官，措置海船以避賊。

甲午，貶曾擇、藍珪于嶺南，傅追斬擇。賊欲以所部代禁衛守睿聖宮，又欲邀帝幸徽、越，張澄、勝非曲諭止之。

馮轓說二凶反正，傅按劍瞋目視轓，正彥解之，曰：「須張侍郎來，乃可。」即遣歸朝官趙休與轓共招浚。

乙未，呂頤浩勤王兵至丹陽，劉光世引所部來會。丙申，韓世忠兵至平江，即欲進兵。浚曰：「已遣馮轓甘言誘賊矣。投鼠忌器，不可太亟。」

賊遣張彥、王德聲言防淮，德伺彥醉，並其軍，自采石濟江歸劉光世，彥尋為人所殺。戊戌，浚以世忠兵少，分張俊兵二千益之，發平江。

馮轓至平江，浚復遣入責賊以大義，諭以禍福，期雖死無悔。傅等初聞浚集兵，未之信，及得浚書，始悟見討。奏請誅浚以令天下。詔責浚黃州團練副使，郴州安置。鄭瑴上疏謂浚不當責，密遣所親謝嚮變姓名告浚宜持重緩進，賊當自遁，浚然之。

是日，賊遣苗瑀、馬柔吉將赤心隊及王淵舊部曲駐臨平，以拒勤王之師。馮轓至臨平，見馬柔吉，同縋入城。詰朝，與傅等議，傅曰：「爾尚敢來邪？」欲拘轓。浚逆知之，謬為書遺轓，言客自杭來，知二公于朝廷初無異心，殊悔前書失於輕易。賊得浚遺轓書，大喜，乃釋轓。

壬寅，浚得謫命，恐將士解體，紿曰：「趣召之命也。」是日，呂頤浩至平江，與浚對泣曰：「事不諧，不過赤族。」乃命幕客李承造草檄告四方討賊。賊聞勤王之兵大集，即呼馮轓、勝非議復辟。癸卯，張俊發平江，劉光世繼之。賊亦遣兵三千屯湖州小林。丙午，頤浩、浚以大兵發平江。詔以浚為知樞密院事。

丁未，勝非召二凶至都堂議復辟，率百官三上表以請。夏四月戊申朔，帝還宮，都人大說。帝御前殿，詔尊太后曰隆祐皇太后，立嗣君為皇太子。辛酉，徙傅淮西制置使，正彥副之。庚戌，詔復建炎號。

是日，頤浩、浚軍次臨平，苗翊、馬柔吉以兵阻河。韓世忠率先鋒力戰，俊、光世乘之，翊敗走。勤王兵進北關。二凶詣都堂，趣得所賜鐵券，引精兵二千，夜開湧金門遁。辛亥，頤浩、浚引勤王兵入城。世忠手執王世修以屬吏。

苗傅犯富陽，統制官喬仲福追擊之。癸丑，犯桐廬。甲寅，斬吳湛。時希孟編管吉陽軍。丙辰，傅等至白沙渡，所過燔橋以阻官軍。丁巳，犯壽昌縣，黥民充軍。庚申，犯衢州，守臣胡唐老拒卻之。丙寅，犯常山。世忠請任討賊。丁卯，以世忠為江浙制置使，自衢、信追擊賊。戊辰，賊犯玉山縣。辛未，賊屯沙溪鎮。統制巨師古自江東討賊還，與喬仲福、王德會信州。賊聞之，還屯衢、信間。

五月戊寅朔，世忠發杭州。庚辰，賊黨張翼斬鈞甫及柔吉父子首以降，江浙制置使周望受之以聞。賊寇浦城縣，夾溪而屯，據險設伏，以邀官軍，統制官馬彥溥死之。賊乘勝犯中軍，世忠瞋目大呼，揮兵直前，正彥墮馬，生禽之。賊將江池殺孟皋、禽苗翊降，衆悉解甲。張逵收餘兵入崇安，喬仲福追殺之。

傅棄軍變姓名夜遁建陽，土豪詹標覺之，執送世忠，檻車赴行在。壬寅，詔班師。

秋七月辛巳，世忠軍還，俘傅、正彥以獻，磔于建康市。張逵、苗瑀及傅二子俱已前死。詔釋餘黨。