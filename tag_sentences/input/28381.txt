梁寅，字孟敬，新喻人。世業農，家貧，自力於學，淹貫《五經》、百氏。累舉不第，遂棄去。辟集慶路儒學訓導，居二歲，以親老辭歸。明年，天下兵起，遂隱居教授。太祖定四方，徵天下名儒修述禮樂。寅就徵，年六十餘矣。時以禮、律、制度，分為三局，寅在禮局中，討論精審，諸儒皆推服。書成，賜金幣，將授官，以老病辭，還。結廬石門山，四方士多從學，稱為梁五經，又稱石門先生。鄰邑子初入官，詣寅請教。寅曰：「清、慎、勤，居官三字符也。」其人問天德王道之要，寅微笑曰：「言忠信，行篤敬，天德也。不傷財，不害民，王道也。」其人退曰：「梁子所言，平平耳。」後以不檢敗，語人曰：「吾不敢再見石門先生。」寅卒，年八十二。
