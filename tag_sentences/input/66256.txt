華雲龍，定遠人。聚眾居韭山。太祖起兵，來歸。從克滁、和，為千夫長。從渡江，破采石水寨及方山營。下集慶路，生擒元將，得兵萬人，克鎮江，遷總管。攻拔廣德，戰舊館，擒湯元帥，進右副元帥。龍江之役，雲龍伏石灰山，接戰，殺傷相當。雲龍躍馬大呼，搗其中堅，遂大敗友諒兵，乘勝復太平。從下九江、南昌，分兵攻下瑞州、臨江、吉安。從援安豐，戰彭蠡，平武昌。累功至豹韜衛指揮使。從徐達帥兵取高郵，進克淮安，遂命守之，改淮安衛指揮使。尋攻嘉興，降吳將宋興。圍平江，軍於胥門。

從大軍北征，徇下山東郡縣，與徐達會帥通州，進克元都。擢大都督府僉事，總六衛兵留守兼北平行省參知政事。踰年，攻下雲州，獲平章火兒忽答、右丞哈海。進都督同知，兼燕王左相。洪武三年冬，論功封淮安侯，祿一千五百石，予世券。雲龍上言：「北平邊塞，東自永平、薊州，西至灰嶺下，隘口一百二十一，相去可二千二百里。其王平口至官坐嶺，隘口九，相去五百餘里。俱衝要，宜設兵。紫荊關及蘆花山嶺尤要害，宜設千戶守禦所。」又言：「前大兵克永平，留故元八翼軍士千六百人屯田，人月支糧五斗，所得不償費。宜入燕山諸衛，補伍操練。」俱從之。行邊至雲州，襲元平章僧家奴營於牙頭，突入其帳擒之，盡俘其眾。至上都大石崖，攻克劉學士諸寨，驢兒國公奔漠北。自是無內犯者，威名大著。建燕邸，增築北平城，皆其經畫。洪武七年，有言雲龍據元相脫脫第宅，僭用故元宮中物。召還，命何文輝往代。未至京，道卒。
