万俟禼，字元忠，開封陽武縣人。登政和二年上舍第。調相州、潁昌府教授，歷太學錄、樞密院編修官、尚書比部員外郎。紹興初，盜曹成掠荊湖間，禼時避亂沅、湘，帥臣程昌寓以便宜檄禼權沅州事。成奄至城下，禼召土豪、集丁壯以守，成食盡乃退。除湖北轉運判官，改提點湖北刑獄。岳飛宣撫荊湖，遇禼不以禮，禼憾之。禼入覲，調湖南轉運判官，陛辭，希秦檜意，譖飛於朝。留為監察御史，擢右正言。

時檜謀收諸將兵權，禼力助之，言諸大將起行伍，知利不知義，畏死不畏法，高官大職，子女玉帛，已極其欲，盍示以逗遛之罰，敗亡之誅，不用命之戮，使知所懼。

張俊歸自楚州，與檜合謀擠飛，令禼劾飛對將佐言山陽不可守。命中丞何鑄治飛獄，鑄明其無辜。檜怒，以禼代治，遂誣飛與其子雲致書張憲，令虛申警報以動朝廷，及令憲措置使還飛軍；獄不成，又誣以淮西逗遛之事。飛父子與憲俱死，天下冤之。大理卿薛仁輔、寺丞李若樸、何彥猷言飛無罪，禼劾之；知宗正寺士㒟請以百口保飛，禼又劾之，士㒟竄死建州。劉洪道與飛有舊，禼劾其足恭媚飛，聞飛罷宣撫，抵掌流涕。於是洪道抵罪，終身不復。參政范同為檜所引，或自奏事，檜忌之，禼劾罷，再論同罪，謫居筠州。又為檜劾李光鼓倡，孫近朋比，二人皆被竄謫。

和議成，禼請詔戶部會計用兵之時與通和之後所費各幾何，若減於前日，乞以羨財別貯御前激賞庫，不許他用，蓄積稍實，可備緩急。梓宮還，以禼為攢宮按行使，內侍省副都知宋唐卿副之，禼請與唐卿同班上殿奏事，其無恥如此。張浚寓居長沙，禼妄劾浚卜宅踰制，至擬五鳳樓。會吳秉信自長沙還朝，奏浚宅不過眾人，常產可辦，浚乃得免。

除參知政事，充金國報謝使。使還，檜假金人譽己數千言，囑禼以聞，禼難之。他日奏事退，檜坐殿廬中批上旨，輒除所厚者官，吏鈐紙尾進，禼曰：「不聞聖語。」卻不視。檜大怒，自是不交一語。言官李文會、詹大方交章劾禼，禼遂求去。帝命出守，檜愈怒。給事中楊愿封還詞頭，遂罷去，尋謫居歸州。遇赦，量移沅州。

二十五年，召還，除參知政事，尋拜尚書右僕射、同中書門下平章事。纂次太后回鑾事實，上之。張浚以禼與沈該居相位，不厭天下望，上書言其專欲受命于金。禼見書大怒，以為金人未有釁，而浚所奏乃若禍在年歲間，浚坐竄謫。禼提舉刊修《貢舉敕令格式》五十卷、《看詳法意》四百八十七卷，書進，授金紫光祿大夫，致仕。卒，年七十五，諡「忠靖」。

禼始附檜為言官，所言多出檜意；及登政府，不能受鉗制，遂忤檜去。檜死，帝親政，將反檜所為，首召禼還。禼主和固位，無異於檜，士論益薄之。
