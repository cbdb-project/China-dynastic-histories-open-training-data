本紀四 世祖本紀一

世祖本紀一

世祖體天隆運定統建極英睿欽文顯武大德弘功至仁純孝章皇帝，諱福臨，太宗第九子。母孝莊文皇后方娠，紅光繞身，盤旋如龍形。誕之前夕，夢神人抱子納後懷曰：「此統一天下之主也。」寤，以語太宗。太宗喜甚，曰：「奇祥也，生子必建大業。」翌日上生，紅光燭宮中，香氣經日不散。上生有異稟，頂發聳起，龍章鳳姿，神智天授。

八年秋八月庚午，太宗崩，儲嗣未定。和碩禮親王代善會諸王、貝勒、貝子、文武群臣定議，奉上嗣大位，誓告天地，以和碩鄭親王濟爾哈朗、和碩睿親王多爾袞輔政。丙子，阿濟格尼堪等率師防錦州。丁丑，多羅郡王阿達禮、固山貝子碩託謀立和碩睿親王多爾袞。禮親王代善與多爾袞發其謀。阿達禮、碩託伏誅。乙酉，諸王、貝勒、貝子、群臣以上嗣位期祭告太宗。丙戌，以即位期祭告郊廟。丁亥，上即皇帝位於篤恭殿。詔以明年為順治元年，肆赦常所不原者。頒哀詔於朝鮮、蒙古。

九月辛丑，地震，自西北而南有聲。壬寅，濟爾哈朗、阿濟格征明，攻寧遠衛。丙午，頒即位詔於朝鮮、蒙古。以太宗遺詔減朝鮮歲貢。辛亥，昭陵成。乙卯，大軍攻明中後所，丁巳拔之。庚申，攻前屯衛。

冬十月辛酉朔，克之。阿濟格尼堪等率師至中前所，明總兵官黃色棄城遁。丁丑，濟爾哈朗、阿濟格師還。壬午，篇古、博和託、伊拜、杜雷代戍錦州。

十二月壬戌，明守備孫友白自寧遠來降。辛未，朝鮮來賀即位。乙亥，罷諸王、貝勒、貝子管部院事。鄂羅塞臣、巴都禮率師征黑龍江。壬午，譚泰、準塔代戍錦州。

是歲，朝鮮暨土默特部章京古祿格，庫爾喀部賴達庫及炎楮庫牙喇氏二十六戶，索倫部章京崇內，喀爾喀部土謝圖汗、馬哈撒嘛諦塞臣汗、查薩克圖汗，圖白忒部甸齊喇嘛俱來貢。

順治元年春正月庚寅朔，御殿受賀，命禮親王代善勿拜。甲午，沙爾虎達率師征庫爾喀。己亥，來達哈巴圖魯等代戍錦州。鄭親王濟爾哈朗諭部院各官，凡白事先啟睿親王，而自居其次。

二月辛巳，艾度禮戍錦州。戊子，祔葬太妃博爾濟錦氏於福陵，改葬妃富察氏於陵外。富察氏，太祖時以罪賜死者。

三月丙申，地震。戊戌，復震。甲寅，大學士希福等進刪譯遼、金、元史。是月，流賊李自成陷燕京，明帝自經。自成僭稱帝，國號大順，改元永昌。

夏四月戊午朔，固山額真何洛會等訐告肅親王豪格悖妄罪，廢豪格為庶人，其黨俄莫克圖等皆論死。己未，晉封多羅饒餘貝勒阿巴泰為多羅饒餘郡王。辛酉，大學士範文程啟睿親王入定中原。甲子，以大軍南伐祭告太祖、太宗。乙丑，上御篤恭殿，命和碩睿親王多爾袞為奉命大將軍，賜敕印便宜行事，並賜王及從征諸王、貝勒、貝子等服物有差。丙寅，師行。壬申，睿親王多爾袞師次翁後，明山海關守將吳三桂遣使致書，乞師討賊。丁丑，師次連山，三桂復致書告急，大軍疾馳赴之。戊寅，李自成率眾圍山海關，我軍逆擊之，敗賊將唐通於一片石。己卯，師至山海關，三桂開關出迎，大軍入關。自成率眾二十餘萬，自北山橫亙至海，嚴陣以待。是日，大風，塵沙蔽天。睿親王多爾袞命擊賊陣尾，以三桂居右翼，大呼薄之。風旋定，賊兵大潰，追奔四十餘里，自成遁還燕京。封三桂為平西王，以馬步軍一萬隸之，直趨燕京。誓諸將勿殺不辜，掠財物，焚廬舍，不如約者罪之。諭官民以取殘不殺之意，民大悅，竄匿山谷者爭還鄉里迎降。大軍所過州縣及沿邊將吏皆開門款附。乙酉，自成棄燕京西走，我軍疾追之。

五月戊子朔，以捷書宣示朝鮮、蒙古。己丑，大軍抵燕京，故明文武諸臣士庶郊迎五里外。睿親王多爾袞入居武英殿。令諸將士乘城，廝養人等毋入民家，百姓安堵如故。庚寅，令兵部傳檄直省郡縣，歸順者官吏進秩，軍民免遷徙，文武大吏籍戶口錢糧兵馬親賚至京，觀望者討之。故明諸王來歸者，不奪其爵。在京職官及避賊隱匿者，各以名聞錄用，卒伍欲歸農者聽之。辛卯，令官吏軍民為明帝發喪，三日後服除，禮部太常寺具帝禮以葬。壬辰，俄羅塞臣、巴都禮、沙爾虎達等征黑龍江師還。故明山海關總兵官高第來降。癸巳，令故明內閣、部院諸臣以原官同滿洲官一體辦理。乙未，阿濟格等追擊李自成於慶都，敗之。譚泰、準塔等追至真定，又破走之。燕京迤北各城及天津、真定諸郡縣皆降。辛丑，徵故明大學士馮銓至京。己酉，葬故明莊烈帝後周氏、妃袁氏，熹宗後張氏，神宗妃劉氏，並如制。

六月丁巳朔，令洪承疇仍以兵部尚書同內院官佐理機務。己未，以駱養性為天津總督。庚申，遣戶部右侍郎王鰲永招撫山東、河南。壬戌，故明大同總兵官姜瓖斬賊首柯天相等，以大同來降。丙寅，遣巴哈納、石廷柱率師定山東。免京城官用廬舍賦稅三年，與同居者一年，大軍所過州縣田畝稅之半，河北府州縣三之一。丁卯，睿親王多爾袞及諸王、貝勒、貝子、大臣定議建都燕京，遣輔國公屯齊喀、和託、固山額真何洛會奉迎車駕。庚午，遣固山額真葉臣率師定山西。甲戌，故明三邊總督李化熙降。壬午，上遣使勞軍。癸未，艾度禮有罪，伏誅。甲申，遷故明太祖神主於歷代帝王廟。乙酉，鑄各官印兼用國書。

秋七月丁亥，考定歷法，為時憲歷。戊子，巴哈納、石廷柱會葉臣軍定山西。壬辰，以吳孳昌為宣大山西總督，方大猷為山東巡撫。癸巳，以遷都祭告上帝、陵廟。丁酉，故明德王朱由縢降。時故明福王朱由崧即位江南，改元弘光，以史可法為大學士，駐揚州督師，總兵劉澤清、劉良佐、黃得功、高傑分守江北。己亥，山東巡按朱朗鑅啟新補官吏仍以紗帽圓領臨民蒞事。睿親王多爾袞諭：「軍事方殷，衣冠禮樂未遑制定。近簡各官，姑依明式。」庚子，設故明長陵以下十四陵官吏。辛丑，免盛京滿、漢額輸糧草布疋。壬寅，大赦，除正額外一切加派。癸卯，罷內監徵收涿州、寶坻皇莊稅糧。甲辰，以楊方興為河南總督，馬國柱為山西巡撫，陳錦為登萊巡撫。免山東稅，如河北例。壬子，睿親王以書致史可法，勸其主削號歸藩。可法答書不屈。以王文奎為保定巡撫，羅繡錦為河南巡撫。裁六部蒙古侍郎。癸丑，雨雹。是月，建乾清宮。

八月丙辰朔，日有食之。丁巳，以何洛會為盛京總管，尼堪、碩詹統左右翼，鎮守盛京。辛酉，大學士希福有罪，免。癸亥，行總甲法。戊辰，免景州、河間、阜城、青縣本年額賦。己巳，定在京文武官薪俸。乙亥，車駕發盛京。庚辰，次蘇爾濟，察哈爾固倫公主及蒙古王貝勒等朝行在。壬午，徵故明大學士謝升入內院辦事。癸未，次廣寧，給故明十三陵陵戶祭田，禁樵牧。

九月甲午，車駕入山海關。丁酉，次永平。始嚴稽察逃人之令。己亥，建堂子於燕京。庚子，賊將唐通殺李自成親族乞降。辛丑，遣和託、李率泰、額孟格等率師定山東、河南。癸卯，車駕至通州。睿親王多爾袞率諸王、貝勒、貝子、文武群臣朝上於行殿。甲辰，上自正陽門入宮。己酉，太白晝見。庚戌，初定郊廟樂章。睿親王多爾袞率諸王及滿、漢官上表勸進。故明福王遣其臣左懋第、馬紹愉、陳洪範齎白金十餘萬兩、黃金千兩、幣萬匹求成。壬子，奉安太祖武皇帝、孝慈武皇后、太宗文皇帝神主於太廟。

冬十月乙卯朔，上親詣南郊告祭天地，即皇帝位，遣官告祭太廟、社稷。初頒時憲歷。丙辰，以孔子六十五代孫允植襲封衍聖公，其五經博士等官襲封如故。丁巳，以睿親王多爾袞功最高，命禮部建碑紀績。辛酉，上太宗尊謚，告祭郊廟社稷。壬戌，流賊餘黨趙應元偽降，入青州，殺招撫侍郎王鰲永，和託等討斬之。甲子，上御皇極門，頒詔天下，大赦。詔曰：「我國家受天眷佑，肇造東土。列祖創興宏業，皇考式廓前猷，遂舉舊邦，誕膺新命。迨朕嗣服，越在沖齡，敬念紹庭，永綏厥位。頃緣賊氛洊熾，極禍中原，是用倚任親賢，救民塗炭。方馳金鼓，旋奏澄清，用解倒懸，非富天下。而王公列闢文武群臣暨軍民耆老合詞勸進，懇請再三。乃以今年十月乙卯朔，祗告天地宗廟社稷，定鼎燕京，仍建有天下之號曰大清，紀元順治。緬維峻命不易，創業尤艱。況當改革之初，爰沛維新之澤。親王佐命開國，濟世安民，有大勛勞，宜加殊禮。郡王子孫弟侄應得封爵，所司損益前典以聞。滿洲開國諸臣，運籌帷幄，決勝廟堂，汗馬著勛，開疆拓土，應加公、侯、伯世爵，錫以誥券。大軍入關以來，文武官紳，倡先慕義，殺賊歸降，亦予通行察敘。自順治元年五月朔昧爽以前，官吏軍民罪犯，非叛逆十惡死在不赦者，罪無大小，咸赦除之。官吏貪賄枉法，剝削小民，犯在五月朔以後，不在此例。地畝錢糧，悉照前明會計錄，自順治元年五月朔起，如額徵解。凡加派遼餉、新餉、練餉、召買等項，俱行蠲免。大軍經過地方，仍免正糧一半，歸順州縣非經過者，免本年三分之一。直省起存拖欠本折錢糧，如金花、夏稅、秋糧、馬草、人丁、鹽鈔、民屯、牧地、灶課、富戶、門攤、商稅、魚課、馬價、柴直、棗株、鈔貫、果品及內供顏料、蠟、茶、芝麻、棉花、絹、布、絲釂等項，念小民困苦已極，自順治元年五月朔以前，凡屬逋征，概予豁除。兵民散居京城，實不獲已，其東中西三城已遷徙者，準免租賦三年；南北二城雖未遷徙，亦免一年。丁銀原有定額，年來生齒凋耗，版籍日削，孤貧老弱，盡苦追呼，有司查覈，老幼廢疾，並與豁免。軍民年七十以上者，許一丁侍養，免其徭役；八十以上者，給與絹釂米肉；有德行著聞者，給與冠帶；鰥寡孤獨、廢疾不能自存者，官與給養。孝子順孫義夫節婦，有司諮訪以聞。故明建言罷謫諸臣及山林隱逸懷才抱德堪為世用者，撫按薦舉，來京擢用。文武制科，仍於辰戌丑未年舉行會試，子午卯酉年舉行鄉試。前明宗室首倡投誠者，仍予祿養。明國諸陵，春秋致祭，仍用守陵員戶。帝王陵寢及名臣賢士墳墓毀者修之，仍禁樵牧。京、外文武職官應得封誥廕敘，一體頒給。北直、河南、山東節裁銀，山西太原、平陽二府新裁銀，前明已經免解，其二府舊裁銀，與各府新舊節裁銀兩，又會同館馬站、驢站館夫及遞運所車站夫價等銀，又直省額解工部四司料銀、匠價銀、磚料銀、★麻銀、車價銀、葦夫銀、葦課銀、漁課銀、野味銀、翎毛銀、活鹿銀、大鹿銀、小鹿銀、羊皮銀、弓箭撒袋折銀、扣剩水腳銀、牛角牛筋銀、鵝翎銀、天鵝銀、民夫銀、椿草子粒銀、狀元袍服銀、衣糧銀、砍柴夫銀、搬運木柴銀、抬柴夫銀、蘆課等折色銀、盔甲、腰刀、弓箭、弦條、胖襖、褲、鞋、狐麂兔貍皮、山羊毛課、鐵、黃櫨、榔、桑、胭脂、花梨、南棗、紫榆、杉條等木、椴木、桐木、板枋、冰窖物料、蘆席、蒲草、榜紙、赩罈、槐花、烏梅、梔子、筆管、芒帚、竹掃帚、席草、粗細銅絲、鐵線、鍍白銅絲、鐵條、碌子、青花棉、松香、光葉書籍紙、嚴漆、罩漆、桐油、毛、筀、紫、水斑等竹、實心竹、棕毛、白圓藤、翠毛、石磨、川二珠、生漆、沙葉、廣膠、焰硝、螺殼等本色錢糧，自順治元年五月朔以前逋欠在民，盡予蠲免，以甦民困。後照現行事例，分別蠲除。京師行商車戶等役，每遇僉役，頓至流離，嗣後永行豁除。運司鹽法，遞年增加，有新餉、練餉雜項加派等銀，深為厲商，盡行豁免，本年仍免額引三分之一。關津抽稅，非欲困商，準免一年，明末所增，並行豁免。直省州縣零星稅目，概行嚴禁。曾經兵災地方應納錢糧，已經前明全免者，仍與全免，不在免半、免一之例。直省報解屯田司助工銀兩，亦出加派，準予豁除。直省領解錢糧被賊劫失，在順治元年五月朔以前，一並豁免。山、陜軍民被流寇要挾，悔過自新，概從赦宥，脅從自首者前罪勿論。巡按以訪拿為名，聽信衙蠹，誣罰良民，最為弊政，今後悉行禁革。勢家土豪，重利放債，致民傾家蕩產，深可痛恨，今後有司勿許追比。越訴誣告，敗俗傷財，大赦以後，戶婚小事，俱就有司歸結，如有訟師誘陷愚民入京越訴者，加等反坐。贖鍰之設，勸人自新，追比傷生，轉為民害，今後並行禁止，不能納者，速予免追。惟爾萬方，與朕一德。播告遐邇，咸使聞知。」加封和碩睿親王多爾袞為叔父攝政王。乙丑，以雷興為天津巡撫。丁卯，加封和碩鄭親王濟爾哈朗為信義輔政叔王，復封豪格為和碩肅親王，進封多羅武英郡王阿濟格為和碩英親王，多羅豫郡王多鐸為和碩豫親王，貝勒羅洛宏為多羅衍禧郡王，封碩塞為多羅承澤郡王。葉臣等克太原。故明副將劉大受自江南來降。辛未，封貝子尼堪、博洛為多羅貝勒，輔國公滿達海、吞齊、博和託、吞齊喀、和託、尚善為固山貝子。定諸王、貝勒、貝子歲俸。癸酉，以英親王阿濟格為靖遠大將軍，率師西討李自成。戊寅，定攝政王冠服宮室之制。己卯，以豫親王多鐸為定國大將軍，率師征江南。檄諭故明南方諸臣，數其不能滅賊復，擁眾擾民，自生反側，及無明帝遺詔擅立福王三罪。

十一月乙酉朔，設滿洲司業、助教，官員子孫有欲習國書、漢書者，並入國子監讀書。故明福王使臣陳洪範南還，中途密啟請留左懋第、馬紹愉，自欲率兵歸順，招徠南中諸將。許之。壬辰，石廷柱、巴哈納、席特庫等敗賊於平陽，山西悉平。庚子，封唐通為定西侯。甲辰，罷故明定陵守者，其十二陵仍設太監二名，量給歲時祭品。丁未，祀天於圜丘。庚戌，封勒克德渾為多羅貝勒。遣朝鮮質子李★歸國，並制減其歲貢。

十二月丁巳，出故明府庫財物，賞八旗將士及蒙古官員。葉臣等大軍平直隸、河南、山西府九、州二十七、縣一百四十一。丁卯，以太宗第六女固倫公主下嫁固山額真阿山子誇扎。戊辰，多鐸軍至孟津，賊將黃士欣等遁走，濱河十五寨堡望風納款，睢州賊將許定國來降。己巳，多鐸軍至陜州，敗賊將張有曾於靈寶。丁丑，諭戶部清查無主荒地給八旗軍士。己卯，遣何洛會等祭福陵，鞏阿岱等祭昭陵，告武成。辛巳，有劉姓者自稱明太子，內監楊玉引入故明嘉定侯周奎宅，奎以聞。故明宮人及東宮舊僚辨視皆不識。下法司勘問，楊玉及附會之內監常進節、指揮李時廕等十五人皆棄市。仍諭中外，有以故明太子來告者給賞，太子仍加恩養。

是歲，朝鮮暨虎什喀裡等八姓部，鄂爾多斯部濟農，索倫部章京敖爾拖木爾，歸化城土默特部古祿格，喀爾喀部塞臣綽爾濟、古倫地瓦胡土克圖、餘古折爾喇嘛、土謝圖汗，蘇尼特部騰機思阿喇海，烏朱穆秦部臺吉滿瞻俱來貢。

二年春正月戊子，圖賴等破李自成於潼關，賊倚山為陣，圖賴率騎兵百人掩擊，多所斬獲。至是，自成親率馬步兵迎戰，又數敗之，賊眾奔潰。己未，大軍圍潼關，賊築重壕，堅壁以守。穆成格、俄羅塞臣先登，諸軍繼進，復大敗之。自成遁走西安。丙申，阿濟格、尼堪等率師抵潼關，賊將馬世堯降，旋以反側斬之。丁酉，命多羅饒餘郡王阿巴泰為總統，固山額真準塔為左翼，梅勒章京譚泰為右翼，代豪格征山東。庚子，以太宗第七女固倫公主下嫁內大臣鄂齊爾桑子喇瑪思。河南孟縣河清二日。壬寅，多鐸師至西安，自成奔商州。癸卯，大學士謝升卒。乙巳，真定、大名、順德、廣平山賊悉平。丙午，命房山縣歲以太牢祭金太祖、世宗陵。丁未，免山西今年額賦之半。更國子監孔子神位為大成至聖文宣先師孔子。庚戌，禁包衣大等私收投充漢人，冒占田宅，違者論死。壬子，免濟源、武陟、孟、溫四縣今年額賦及磁、安陽等九州縣之半。癸丑，免修邊民壯八千餘人。

二月丙辰，阿巴泰敗賊於徐州。己未，修律例。以李鑒為宣大總督，馮聖兆為宣府巡撫。降將許定國襲殺明興平伯高傑於睢州。辛酉，諭豫親王多鐸移師定江南，英親王阿濟格討流寇餘黨。丙寅，禁管莊撥什庫毀民墳塋。己巳，以祁充格為內弘文院大學士。庚午，阿濟格剿陜西餘寇，克四城，降三十八城。丁丑，多鐸師至河南，賊將劉忠降。

三月甲申朔，始祀遼太祖、金太祖、世宗、元太祖、明太祖於歷代帝王廟，以其臣耶律曷魯、完顏粘沒罕、斡離不、木華黎、伯顏、徐達、劉基從祀。庚寅，多鐸師出虎牢關，分遣固山額真拜伊圖等出龍門關，兵部尚書韓岱、梅勒章京宜爾德、侍郎尼堪等由南陽合軍歸德，所過迎降，河南悉平。辛卯，免山東荒賦。庚子，故明大學士李建泰來降。乙巳，遣八旗官軍番戍濟寧。丙午，朝鮮國王次子李淏歸。己酉，免薊州元年額賦。壬子，太行諸賊悉平。

夏四月丙辰，遣漢軍八旗官各一員駐防盛京。辛酉，以王文奎為陜西總督，焦安民為寧夏巡撫，黃圖安為甘肅巡撫，故明尚書張忻為天津巡撫，郝晉為保定巡撫，雷興為陜西巡撫。甲子，葬故明殉難太監王承恩於明帝陵側，給祭田，建碑。己丑，多鐸師至泗州。阿山等取泗北淮河橋，明守將焚橋遁，我軍遂夜渡淮。丁卯，諭曰：「流賊李自成殺君虐民，神人共憤。朕誕膺天命，撫定中華，尚復竊據秦川，抗阻聲教。爰命和碩豫親王移南伐之眾，直搗崤、函，和碩英親王秉西征之師，濟自綏德，旬月之間，全秦底定。憫茲黎庶，咸與維新。其為賊所脅誤者，悉赦除之，並蠲一切逋賦。大軍所過，免今年額賦之半，餘免三之一。」庚午，豫親王多鐸師至揚州，諭故明閣部史可法、翰林學士衛胤文等降。不從。甲戌，以孟喬芳為陜西三邊總督。以太宗第八女固倫公主下嫁科爾沁土謝圖親王巴達禮子巴雅斯護朗。丁丑，拜尹圖、圖賴、阿山等克揚州，故明閣部史可法不屈，殺之。辛巳，初行武鄉試。

五月壬午朔，河道總督楊方興進瑞麥。上曰：「歲豐民樂，即是禎祥，不在瑞麥。當惠養元元，益加撫輯。」癸未，以旱諭刑部慮囚。命內三院大學士馮銓、洪承疇、李建泰、範文程、剛林、祁充格等纂修明史。丙戌，多鐸師至揚子江，故明鎮海伯鄭鴻逵等以舟師分守瓜洲、儀真，我軍在江北，拜尹圖、圖賴、阿山率舟師自運河潛濟，梅勒章京李率泰乘夜登岸，黎明，我軍以次畢渡，敵眾咸潰。丁亥，以王志正為延綏巡撫。免高密元年額賦。賜諸王以下及百官冰，著為令。己丑，宣府妖民劉伯泗謀亂伏誅。庚寅，以王文奎為淮揚總督，趙福星為鳳陽巡撫。丙申，多鐸師至南京，故明福王朱由崧及大學士馬士英遁走太平，忻城伯趙之龍、大學士王鐸、禮部尚書錢謙益等三十一人以城迎降。興平伯高傑子元照、廣昌伯劉良佐等二十三人率馬步兵二十三萬餘人先後來降。丁酉，以郝晉為保定巡撫。免平度、壽光等六州縣元年額賦。戊戌，命滿洲子弟就學，十日一赴監考課，春秋五日一演射。故明中書張朝聘輸木千章助建宮殿，自請議敘。諭以用官惟賢，無因輸納授官之理，令所司給直。庚子，免章丘、濟陽京班匠價，並令直省除匠籍為民。甲辰，定叔父攝政王儀注，凡文移皆曰皇叔父攝政王。乙巳，免皇后租，並崇文門米麥稅。庚戌，宣平定江南捷音。乾清宮成，復建太和殿、中和殿、位育宮。

六月癸丑，免興濟縣元年額賦。甲寅，免近畿圈地今年額賦三之二。乙卯，以丁文盛為山東巡撫。丙辰，諭南中文武軍民薙發，不從者治以軍法。是月，始諭直省限旬日薙發如律令。辛酉，豫親王多鐸遣軍追故明福王朱由崧於蕪湖。明靖國公黃得功逆戰，圖賴大敗之，得功中流矢死。總兵官田雄、馬得功執福王及其妃來獻，諸將皆降。免永寧等四縣元年荒賦。丙寅，申薙發之令。免深、衡水等七州縣元年荒賦。丁卯，陜西妖賊胡守龍倡亂，孟喬芳討平之。戊辰，皇太妃薨。辛未，何洛會率師駐防西安。命江南於十月行鄉試。己卯，詔曰：「本朝立國東陲，歷有年所，幅員既廣，無意並兼。昔之疆場用兵，本冀言歸和好。不幸寇兇極禍，明祚永終，用是整旅入關，代明雪憤。猶以賊渠未殄，不遑啟居，爰命二王，誓師西討。而南中乘釁立君，妄竊尊號，亟行亂政，重虐人民。朕夙夜祗懼，思拯窮黎，西賊既摧，乃事南伐。兵無血刃，循汴抵淮。甫克維揚，遂平江左。金陵士女，昭我天休。既俘福藩，南服略定，特弘大賚，嘉與維新。其河南、江北、江南官民絓誤，咸赦除之。所有橫徵逋賦，悉與蠲免。大軍所過，免今年額賦之半，餘免三之一。」

閏六月甲申，阿濟格敗李自成於鄧州，窮追至九江，凡十三戰，皆大敗之。自成竄九宮山，自縊死，賊黨悉平。故明寧南侯左良玉子夢庚、總督袁繼咸等率馬步兵十三萬、船四萬自東流來降。丙戌，定群臣公以下及生員耆老頂戴品式。己丑，河決王家園。庚寅，詔阿濟格等班師。辛卯，改江南民解漕、白二糧官兌官解。壬辰，諭曰：「明季臺諫諸臣，竊名貪利，樹黨相攻，眩惑主心，馴致喪亂。今天下初定，百事更始，諸臣宜公忠體國，各盡職業，毋蹈前轍，自貽顛越。」定滿洲文武官品級。癸巳，命大學士洪承疇招撫江南各省。甲午，定諸王、貝勒、貝子、宗室公頂戴式。乙未，除割腳筋刑。癸卯，命吳惟華招撫廣東，孫之獬招撫江西，黃熙允招撫福建，江禹緒招撫湖廣，丁之龍招撫雲、貴。多鐸遣貝勒博洛及拜尹圖、阿山率師趣杭州，故明潞王出降，淮王自紹興來降。嘉興、湖州、嚴州、寧波諸郡悉平。分遣總兵官吳勝兆克廬州、和州。乙巳，改南京為江南省，應天府為江寧府。命陜西於十月行鄉試。

秋七月庚戌朔，享太廟。壬子，命貝勒勒克德渾為平南大將軍，同固山額真葉臣等往江南代多鐸。設明太祖陵守陵太監四人，祀田二千畝。癸丑，故明東平侯劉澤清率所部降。乙卯，以劉應賓為安廬巡撫，土國寶為江寧巡撫。丙辰，命謝弘儀招撫廣西。戊午，禁中外軍民衣冠不遵國制。己未，以何鳴鑾為湖廣巡撫，高鬥光為偏沅巡撫，潘士良撫治鄖陽。甲子，上太祖武皇帝、孝慈武皇后、太宗文皇帝玉冊玉寶於太廟。乙丑，免西安、延安本年額賦之半，餘免三之一。戊辰，西平賊首劉洪起伏誅，汝寧州縣悉平。河決兗西新築月堤。己巳，詔自今內外章奏由通政司封進。丁丑，以陳錦提督操江，兼管巡撫。故明總漕田仰陷通州、如皋、海門，鳳陽巡撫趙福星、梅勒章京譚布等討平之。己卯，以楊聲遠為登萊巡撫。

八月辛巳，免霸、順義等八州縣災賦。乙酉，免彰德、衛輝、懷慶、河南各府荒賦。己丑，英親王阿濟格師還，賜從征外藩王、臺吉、將佐金帛有差。癸巳，免真定、順德、廣平、大名災額賦。丙午，降將金聲桓討故明益王，獲其從官王養正等誅之，並獲鍾祥王朱孳菪等九人。丁未，以英親王阿濟格出師有罪，降郡王，譚泰削公爵，降昂邦章京，鰲拜等議罰有差。

九月庚戌，故明魯王將方國安、王之仁犯杭州，張存仁擊走之。癸丑，命鎮國公傅勒赫、輔國公札喀納等率師協防江西。丁巳，故明懷安王來降。辛酉，故明新昌王據雲臺山，攻陷興化，準塔討斬之。甲子，以河間、灤州、遵化荒地給八旗耕種，故明勛戚內監餘地並分給之。庚午，田仰寇福山，土國寶擊敗之。丁丑，江西南昌十一府平。

冬十月癸未，以馬國柱為宣大總督。戊子，故明翰林金聲受唐王敕起兵於徽州，眾十餘萬。洪承疇遣提督張天祿連破之於績溪，獲金聲，不屈，殺之。是時，故明唐王朱聿釗據福建，魯王朱彞垓據浙江，馬士英等兵渡錢塘結營拒命。庚寅，免寶坻縣荒賦。壬辰，免太原等府州災賦。癸巳，豫親王多鐸師還，上幸南苑迎勞之。丙申，以苗胙土為南贛巡撫。乙巳，以太宗次女固倫公主下嫁察哈爾汗子阿布鼐。丙午，以申朝紀為山西巡撫，李翔鳳為江西巡撫，蕭起元為浙江巡撫。戊申，加封和碩豫親王多鐸為和碩德豫親王，賜從征王、貝勒、貝子、公及外藩臺吉、章京金幣有差。命孔有德、耿仲明還盛京。

十一月壬子，以張存仁為浙閩總督，羅繡錦為湖廣四川總督。癸丑，故明大學士王應熊、四川巡撫龍文光請降。甲寅，以吳景道為河南巡撫，命巴山、康喀賴為左右翼，同洪承疇駐防江寧，朱瑪喇駐防杭州，貝勒勒克德渾率鞏阿岱、葉臣討湖廣流賊二隻虎等。己未，朝鮮國王李倧請立次子淏為世子，許之。丁卯，朱瑪喇敗馬士英於餘杭，和託敗方國安於富陽。士英、國安復窺杭州，梅勒章京濟席哈等擊走之。戊辰，以何洛會為定西大將軍，遣巴顏、李國翰帥師會之，討四川流賊張獻忠。戊寅，以陳之龍為鳳陽巡撫。

十二月己卯朔，日有食之。乙酉，故明閣部黃道周寇徽州，洪承疇遣張天祿擊敗之。故明總兵高進忠率所部自崇明來降。癸巳，佟養和、金聲桓進討福建，分兵攻南贛，敗故明永寧王、羅川王、閣部黃道周等數十萬眾。丙午，更定朝儀，始罷內監朝參。丁未，朱瑪喇等敗方國安、馬士英於浙東。固原賊武大定作亂，總兵官何世元等死之。

是歲，朝鮮，歸化城土默特部章京古祿格，鄂爾多斯部喇嘛塔爾尼齊，烏朱穆秦部車臣親王，席北部額爾格訥，喀爾喀部土謝圖汗、古倫迪瓦胡土克圖喇嘛、石勒圖胡土克圖、嘛哈撒馬諦塞臣汗，厄魯特部顧實汗子多爾濟達賴巴圖魯臺吉及回回國，天方國俱來貢。朝鮮四至。

三年春正月戊午，貝勒勒克德渾遣將敗流賊於臨湘，進克岳州。辛酉，固山額真阿山、譚泰有罪，阿山免職，下譚泰於獄。流賊賀珍、孫守法、胡向化犯西安，何洛會等擊敗之。金聲桓遣將攻故明永寧王於撫州，獲之，並獲其子朱孳榮等，遂平建昌。丙寅，故明潞安王、瑞昌王率眾犯江寧，侍郎巴山等擊敗之。戊辰，以宋權為國史院大學士。己巳，以肅親王豪格為靖遠大將軍，暨多羅衍禧郡王羅洛宏、貝勒尼堪、貝子屯齊喀、滿達海等帥師征四川。故明唐王朱聿釗兵犯徽州，洪承疇遣張天祿等擊敗之，獲其閣部黃道周殺之，進克開化。

二月己卯，貝勒勒克德渾破流賊於荊州，奉國將軍巴布泰等追至襄陽，斬獲殆盡。大軍進次夷陵，李自成弟李孜等以其眾來降。辛巳，免密雲荒賦。甲申，罷江南舊設部院，差在京戶、兵、工三部滿、漢侍郎各一人駐江寧，分理部務。乙酉，明魯王將劉福援撫州，梅勒章京屯泰擊敗之。何洛會遣將破流賊劉文炳於蒲城，賊渠賀珍奔武功。戊子，以柳寅東為順天巡撫。命肅親王豪格分兵赴南陽，討流賊二隻虎、郝如海等。丙申，遣侍郎巴山、梅勒章京張大猷率師鎮守江寧，甲喇章京傅誇蟾、梅勒章京李思忠率師鎮守西安。潛山、太湖賊首石應璉擁故明樊山王朱常闒為亂，洪承疇遣將擊斬之。丙午，命貝勒博洛為征南大將軍，同圖賴率師征福建、浙江。

三月辛亥，譯洪武寶訓成，頒行中外。乙卯，免近京居民田宅圈給旗人別行撥補者租賦一年。丁巳，何洛會敗賊劉體純於山陽。己未，以王來用總督山、陜、四川糧餉，馬鳴佩總督江南諸省糧儲。乙丑，賜傅以漸等進士及第出身有差。己巳，何洛會擊賊二隻虎於商州，大敗之。昌平民王科等盜發明帝陵，伏誅。壬申，多羅饒餘郡王阿巴泰薨。癸酉，封烏朱穆秦部塞冷、蒿齊忒部薄羅特為貝勒，阿霸垓部多爾濟為貝子。豪格師抵西安，遣工部尚書興能敗賊於邠州，固山額真杜雷敗賊於慶陽。故明大學士張四知自江南來降。

夏四月己卯，詔貝勒勒克德渾班師，孔有德、耿仲明、尚可喜、沈志祥各統所部來京。甲申，免錢塘、仁和間架稅。乙酉，命今年八月再行鄉試，明年二月再行會試。丁亥，免睢州、祥符等四州縣災賦。戊子，除貫耳穿鼻之刑。癸巳，除明季加征太平府姑溪橋米稅、金柱山商稅、安慶府鹽稅。乙未，免靜海、興濟、青縣荒賦。丙申，江西浮梁、餘干賊合閩賊犯饒州，副將鄧雲龍等擊敗之。戊戌，攝政王多爾袞諭停諸王大臣啟本。己亥，以張尚為寧夏巡撫。罷織造太監。辛丑，諭曰：「比者蠲除明季橫徵苛稅，與民休息。而貪墨之吏，惡其害己而去其籍，是使朝廷德意不下究，而明季弊政不終釐也。茲命大臣嚴加察核，並飭所司詳定賦役全書，頒行天下。」諭汰府縣冗員。甲辰，修盛京孔子廟。

五月丁未，蘇尼特部騰機思、騰機特、吳班代、多爾濟思喀布、蟒悟思、額爾密克、石達等各率所部叛奔喀爾喀部碩雷。命德豫親王多鐸為揚威大將軍，同承澤郡王碩塞等率師會外藩蒙古兵討之。四子部溫卜、達爾漢卓禮克圖、多克新等追斬吳班代等五臺吉。庚戌，申隱匿逃人律。戊午，金聲桓克南贛，獲其帥劉廣胤。辛酉，豪格遣巴顏、李國翰敗賊於延安。壬戌，故明魯王、荊王、衡王世子等十一人謀亂，伏誅。癸亥，以葉克書為昂邦章京，鎮守盛京。豪格遣貝勒尼堪等敗賊賀珍於雞頭關，遂克漢中，珍走西鄉。乙丑，貝勒博洛遣圖賴等擊敗故明魯王將方國安於錢塘。魯王朱彞垓遁保臺州。庚午，官軍至漢陰，流賊二隻虎奔四川，孫守法奔岳科寨。巴顏、李國翰追延安賊至張果老崖敗之。辛未，免沛、蕭二縣元、二年荒賦之半。

六月戊寅，免懷柔縣荒賦。丙戌，禁白蓮、大成、混元、無為等教。壬辰，以高士俊為湖廣巡撫。乙未，張存仁遣將擒故明大學士馬士英及長興伯吳日生等斬之。

秋七月甲寅，貝勒勒克德渾師還。丁巳，多鐸破騰機思等於毆特克山，斬其臺吉毛害，渡土喇河擊斬騰機思子多爾濟等，盡獲其家口輜重。又敗喀爾喀部土謝圖汗二子於查濟布喇克上游。戊午，碩雷子陣查濟布喇克道口，貝子博和託等復大敗之。碩雷以餘眾走塞冷格。庚申，李國翰、圖賴等拔張果老崖。壬戌，江西巡撫李翔鳳進正一真人符四十幅。諭曰：「致福之道，在敬天勤民，安所事此，其置之。」戊辰，豪格遣貝子滿達海、輔國公哈爾楚渾、固山額真準塔趨徽州、階州分討流賊武大定、高如礪、蔣登雷、石國璽、王可臣等，破之。如礪遁，登雷、國璽、可臣俱降。

八月丙子，多羅衍禧郡王羅洛宏薨於軍。丁丑，豪格遣纛章京哈寧阿攻武大定於三臺山，拔之。丁亥，博洛克金華、衢州，殺故明蜀王朱盛濃、樂安王朱誼石及其將吳凱、項鳴斯等，其大學士謝三賓、閣部宋之普、兵部尚書阮大鋮、刑部尚書蘇壯等降。浙江平。戊子，以孔有德為平南大將軍，同耿仲明、沈志祥、金礪、佟代率師征湖廣、廣東、廣西。免太湖、潛山二年及今年荒賦。癸巳，命尚可喜率師從孔有德南討。

九月己酉，故明瑞昌王朱誼氻謀攻江寧，官兵討斬之。甲子，免夷陵、石首等十三州縣荒賦十之七，荊門、江陵等四州縣十之五，興國、廣濟等十六州縣十之三。丙寅，故明崇陽王攻歙縣，副將張成功等敗之。丁卯，故明督師何騰蛟等攻岳州，官軍擊敗之。

冬十月丙子，鄭四維等克夷陵、枝江、宜都，改湖廣承天府為安陸府。己卯，和碩德豫親王多鐸師還，上郊勞之。辛巳，金聲桓遣將擒故明王朱常洊及其黨了悟等，誅之。甲申，以胡全才為寧夏巡撫，章於天為江西巡撫。金聲桓遣將克贛州，獲故明閣部楊廷麟殺之。癸巳，以李棲鳳為安徽巡撫。丁酉，免懷寧等四縣災賦。己亥，免延綏、莊浪災賦。壬寅，太和宮、中和宮成。

十一月癸卯朔，貝勒博洛自浙江分軍進取福建，圖賴等敗故明閣部黃鳴駿於仙霞關，遂克浦城、建寧、延平。故明唐王朱聿釗走汀州，阿濟格尼堪等追斬之，遂定汀州、漳州、泉州、興化，進克福州，悉降其眾。福建平。癸丑，免河間、任丘及大同災賦。丁巳，祀天於圜丘。己巳，豪格師至南部，時張獻忠列寨西充，鰲拜等兼程進擊，大破之，斬獻忠於陣，復分兵擊餘賊，破一百三十餘營。四川平。

十二月癸酉朔，故明遂平王朱紹鯤及其黨楊權等擁兵太湖，結海寇為亂，副將詹世勳等討斬之。庚戌，山東賊謝遷攻陷高苑，總兵官海時行討平之。壬午，故明高安王朱常淇及其黨江於東等起兵婺源，張天祿討平之。丙戌，以於清廉為保定巡撫，劉武元為南贛巡撫，免薊、豐潤等五州縣災賦。甲午，位育宮成。庚子，明金華王朱由揾起兵饒州，官軍擊斬之。

是歲，朝鮮，蒙古及歸化城土默特部古祿格，厄魯特部多爾濟達來巴圖魯、顧實汗，喀爾喀部買達里胡土克圖、額爾德尼哈談巴圖魯、戴青哈談巴圖魯、青臺吉，科爾沁部多羅冰圖郡王塞冷，蒿齊忒部多羅貝勒額爾德尼，索倫部、使鹿部喇巴奇，鄂爾多斯部濟農臺吉查木蘇，庫爾喀部賴達庫及達賴喇嘛，吐魯番俱來貢。朝鮮、厄魯特顧實汗、達賴喇嘛皆再至。

四年春正月戊申，輔國公鞏阿岱、內大臣吳拜等徵宣府。壬子，命副都統董阿賴率師駐防杭州。興國州賊柯抱沖結故明總督何騰蛟攻陷興國。總兵官柯永盛遣將擒抱沖及其黨陳珩玉斬之。乙卯，以楊聲遠為淮揚總督，黃爾性為陜西巡撫。辛酉，以朱國柱為登萊巡撫。壬戌，陜西官軍擊延慶賊郭君鎮、終南賊孫守法，敗之。洪承疇遣將擊賊帥趙正，大破之。

二月癸酉，以張儒秀為山東巡撫。乙亥，佟養甲平梧州。丁丑，副將王平等擊賀珍、劉二虎賊黨於興安，敗之。癸未，詔曰：「朕平定中原，惟浙東、全閩尚阻聲教，百姓辛苦墊隘，無所控訴，爰命征南大將軍貝勒博洛振旅而前。既定浙東，遂取閩越。先聲所至，窮寇潛逋。大軍掩追，及於汀水。聿釗授首，列郡悉平。顧惟僭號阻兵，其民何罪，用昭大賚，嘉與維新。一切官民罪犯，咸赦除之。橫徵逋賦，概予豁免。山林隱逸，各以名聞錄用。民年七十以上，給絹米有差。」己丑，洪承疇擒故明瑞昌王朱議貴及湖賊趙正，斬之。乙未，朱聿釗弟聿★僭號紹武，據廣州，佟養甲、李成棟率師討之，斬聿鐭及周王肅讋、益王思弮、遼王術雅、鄧王器、鉅野王壽圠、通山王蘊越、高密王弘椅、仁化王慈魶、鄢陵王肅汭、南安王企壟等。廣州平。戊戌，以佟國鼏為福建巡撫。

三月戊午，賜呂宮等進士及第出身有差。己未，以耿焞為順天巡撫，周伯達為江寧巡撫，趙兆麟撫治鄖陽。庚申，諭京官三品以上及督、撫、提、鎮各送一子入朝侍衛，察才任使，無子者以弟及從子代之。壬戌，免崇明縣鹽課、馬役銀。乙丑，大清律成。丙寅，佟養甲克高、雷、廉三府。丁卯，命祀郊社太牢仍用腥。己巳，禁漢人投充滿洲。庚午，罷圈撥民間田宅，已圈者補給。

夏四月丁丑，田仰率所部降。己卯，高士俊克長沙，昂邦章京傅喀蟾討劉文炳、郭君鎮，殲之。乙酉，貝勒博洛班師。是役也，貝子和託、固山額真公圖賴皆卒於軍。甲午，陜西官軍斬孫守法。

五月壬寅，舟山海賊沈廷揚等犯崇明，官軍討擒之。己酉，故明在籍通政使侯峒曾遣諜致書魯王，偽許洪承疇、土國寶以公、侯，共定江南，為反間計，柘林游擊獲之以聞。上覺其詐，命江寧昂邦章京巴山等同承疇窮治其事。庚戌，免興國、江夏等十州縣上年災賦。癸丑，以佟養甲為兩廣總督，兼廣東巡撫。辛酉，投誠伯常應俊、總兵李際遇等坐通賊，伏誅。癸亥，上幸南苑。乙丑，班代、峨齊爾、胡巴津自蘇尼特來降。

六月壬申，免成安等七縣上年災賦。丙子，朝鮮國王李倧遣其子橑來朝。庚辰，故明趙王朱由棪來降。戊子，免綏德衛上年災賦。己丑，封貝勒博洛為多羅郡王。癸巳，陜西賊武大定陷紫陽，總兵官任珍擊敗之。湖廣官軍克衡州、常德及安化、新化等縣。甲午，蘇松提督吳勝兆謀叛，伏誅。丁酉，免山東上年荒賦。

秋七月辛丑，加封和碩德豫親王多鐸為輔政叔德豫親王。癸卯，建射殿於左翼門外。甲辰，免徐州上年荒賦。己酉，封敖漢部額駙班第子墨爾根巴圖魯為多羅郡王。癸丑，以申朝紀為宣大總督。丁巳，鄖陽賊王光代用永歷年號，聚眾作亂，命侍郎喀喀木等剿之。戊午，改馬國柱為江南江西河南總督。甲子，詔曰：「中原底定，聲教遐敷。惟粵東尚為唐藩所阻，嶺海怨咨，已非一日。用移南伐之師，席卷惠、潮，遂達省會。念爾官民，初非後至，一切罪犯，咸赦除之。逋賦橫徵，概與豁免。民年七十以上，加錫粟帛。所在節孝者旌，山林有才德者錄用。南海諸國能鄉化者，待之如朝鮮。」丙寅，以祝世昌為山西巡撫。丁卯，上幸邊外閱武。是日，駐沙河。

八月庚午，擒故明宗室麟伯王、靄伯王於瀘溪山，誅之。甲戌，次西巴爾臺。丙子，次海流土河口。壬午，次察漢諾爾。乙酉，豪格遣貝勒尼堪等先後克遵義、夔州、茂州、內江、榮昌、富順等縣，斬故明王及其黨千餘人。四川平。丙戌，次胡蘇臺。辛卯，以張文衡為甘肅巡撫。丙申，上還宮。

九月辛丑，京師地震。辛亥，淮安賊張華山等用隆武年號，嘯聚廟灣。丁巳，以李猶龍為天津巡撫。辛酉，官軍討廟灣賊，破之。

冬十月庚午，以王懩為安徽巡撫。壬申，喀喇沁部卓爾弼等率所部來降。癸未，以吳惟華為淮揚總督，線縉為偏沅巡撫。戊子，定直省官三年大計。壬辰，以廣東採珠病民，罷之。

十一月庚戌，以陳泰為靖南將軍，同梅勒章京董阿賴征福建餘寇。辛亥，免山西代、靜樂等十四州縣，寧化等六所堡，山東德、歷城等十五州縣災賦。裁山東明季牙、雜二稅。戊午，五鳳樓成。癸亥，祀天於圜丘。

十二月戊辰，免保定、河間、真定、順德災賦。壬申，以陳錦為閩浙總督。己卯，以太宗十一女固倫公主下嫁喀爾嗎索納木。甲申，蘇尼特部臺吉吳巴什等來歸。丙戌，大軍自岳州收長沙，故明總督何騰蛟等先期遁。次湘潭，敗桂王將黃朝選眾十三萬於燕子窩，又敗之於衡州，斬之，遂克寶慶，斬魯王朱鼎兆等。進擊武岡，桂王由榔走，追至靖州，下其城。復克沅州，岷王朱埏峻以黎平降。湖南平。庚寅，故明將鄭彩犯福州，副將鄒必科等敗走之。

是歲，科爾沁、喀喇沁、烏朱穆秦、敖漢、翁牛特、蘇尼特、札魯特、郭爾羅斯、蒿齊忒、阿霸垓諸部來朝。朝鮮暨喀爾喀部札薩克圖汗、墨爾根綽爾濟、額爾德尼綽爾濟、邁達禮胡土克圖、額爾德尼顧錫、伊拉古克三胡土克圖、嘛哈撒馬諦塞臣汗、俄木布額爾德尼、塞勒胡土克圖、滿朱習禮胡土克圖，札薩克圖汗下俄木布額爾德尼、巴顏護衛、舍晉班第、邁達禮胡土克圖，諾門汗下丹津胡土克圖，土謝圖汗下澤卜尊丹巴胡土克圖，碩雷汗下伊赫額木齊格隆、額參德勒哈談巴圖魯，厄魯特部臺吉吳霸錫、顧實汗，羅布藏胡土克圖下巴漢格隆、盆蘇克扎穆蘇，阿布賚諾顏下訥門汗、巴圖魯諾顏、達雲綽爾濟、鄂濟爾圖臺吉，蘇尼特部臺吉魏正，札魯特部臺吉桑圖，鄂爾多斯部濟農，歸化城土默特部章京托博克、諾爾布，唐古忒部及喇布札木綽爾濟、喇嘛班第達等俱來貢。

五年春正月辛亥，故明宜春王朱議衍據汀州為亂，總兵官於永綬擒斬之。癸丑，免太原、平陽、潞安三府，澤、沁、遼三州災賦。癸亥，和碩肅親王豪格師還。衍禧郡王羅洛宏卒於軍，至是喪歸，輟朝二日。

二月甲戌，金聲桓及王得仁以南昌叛。辛巳，江南官軍復無為州，福建官軍復連城、順昌、將樂等縣。癸未，免濟南、兗州、青州、萊州上年災賦。辛卯，以固倫公主下嫁巴林部塞卜騰。壬辰，以呂逢春為山東巡撫，李鑒為寧夏巡撫。故明貴溪王朱常彪、恢武伯向登位寇沅州，纛章京線國安等討斬之。

三月己亥，貝子吞齊、尚善等訐告和碩鄭親王濟爾哈朗，罪連莽加、博博爾岱、鰲拜、索尼等，降濟爾哈朗為多羅郡王，莽加等降革有差。辛丑，和碩肅親王豪格有罪，論死。上不忍置之法，幽系之。庚戌，命譚泰為征南大將軍，同何洛會討金聲桓。辛酉，以耿焞為宣大山西總督。甲子，武大定犯寧羌，游擊張德俊等大破之。

四月丁卯，以楊興國為順天巡撫。戊辰，免渭原、金縣、蘭州衛災賦。壬申，官軍復建寧，斬故明鄖西王朱常湖等。己卯，封科爾沁杜爾伯特鎮國公色冷為貝子。庚辰，遣固山額真阿賴等駐防漢中。壬午，大軍克辰州，遂破永寧，至全州，故明督師何騰蛟遁，獲貴溪王朱長標、南威王朱寅衛、長沙王朱由櫛等。銅仁、興安、關陽諸苗、瑤來降。丙戌，命劉之源、佟圖賴為定南將軍，駐防寶慶，李國翰為定西將軍，駐防漢中。丁亥，吳三桂自錦州移鎮漢中。

閏四月戊戌，復濟爾哈朗爵為和碩鄭親王。癸卯，以李國英為四川巡撫。己未，以遲日益為湖廣巡撫。癸亥，命貝子吞齊為平西大將軍，同韓岱討陜西叛回。

五月己丑朔，日有食之。戊辰，官軍破叛回於鞏昌，復臨洮、蘭州。辛未，游擊張勇破叛回於馬家坪，獲故明延長王朱識駉，斬之。壬午，以趙福星為鳳陽巡撫。癸未，以朱延慶為江西巡撫。甲申，官軍破金聲桓，復九江、饒州。己丑，以劉弘遇為安徽巡撫。

六月甲午朔，免西安、延安、平涼、臨洮、慶陽、漢中上年災賦。癸卯，以周文業為甘肅巡撫。甲辰，額塞等大破叛回於蘭州，餘黨悉平。丙辰，京師地震有聲。癸亥，太廟成。

秋七月丁丑，初設六部漢尚書、都察院左都御史，以陳名夏、謝啟光、李若琳、劉餘祐、黨崇雅、金之俊為六部尚書，徐起元為左都御史。

八月癸巳朔，金聲桓、王得仁寇贛州，官軍擊走之。己亥，陳泰、李率泰等敗鄭彩於長樂，又敗之於連江，復興化。己巳，命和碩英親王阿濟格、多羅承澤郡王碩塞等討天津土賊。丁未，禁民間養馬及收藏軍器。己酉，以王一品為鳳陽巡撫。壬子，令滿、漢官民得相嫁娶。乙卯，以夏玉為天津巡撫，張學聖為福建巡撫。

九月壬戌朔，官軍獲故明巡撫吳江等於南康湖口，斬之。甲子，和碩英親王阿濟格討曹縣土賊，平之。己巳，封貝勒勒克德渾為多羅順承郡王，博洛為多羅端重郡王。壬申，和碩鄭親王濟爾哈朗為定遠大將軍，討湖廣賊李錦。丁丑，封貝勒尼堪為多羅敬謹郡王。

冬十月壬寅，和碩禮親王代善薨。甲辰，佟圖賴復寶慶。丙辰，降將劉澤清結曹縣賊叛，澤清及其黨李洪基等俱伏誅。

十一月甲子，廣東叛將李成棟據南雄，結★蠻犯贛州，巡撫劉武元等擊走之。丙寅，總兵官任珍擊賀珍，破之。戊辰，祀天於圜丘，以太祖武皇帝配。追尊太祖以上四世：高祖澤王為肇祖原皇帝，曾祖慶王為興祖直皇帝，祖昌王為景祖翼皇帝，考福王為顯祖宣皇帝；妣皆為皇后。上詣太廟上冊寶。辛未，以配天及上尊號禮成，御殿受賀，大赦。辛未，和碩英親王阿濟格、多羅端重郡王博洛、多羅承澤郡王碩塞等帥師駐大同，備喀爾喀。

十二月辛卯朔，命郡王瓦克達，貝子尚善、吞齊等詣阿濟格軍。調八旗游牧蒙古官軍之半，戍阿爾齊土蘇門哈達。癸巳，姜瓖以大同叛，總督耿焞走陽和。丙申，免平山、隆平、清豐災賦。戊戌，阿濟格圍大同。辛丑，復遣梅勒章京阿喇善、侍郎噶達渾詣阿濟格軍。癸卯，免大同災賦。壬子，楊捷等復都昌，獲故明兵部尚書餘應桂，斬之。丁巳，以佟養量為宣大總督。

是歲，蘇尼特、扎魯特等部來朝。朝鮮，喀爾喀部俄木布額爾德尼、戴青訥門汗喇嘛、塞爾濟額爾德尼魏正、碩雷汗、邁達理胡土克圖、扎薩克圖汗下額爾德尼哈談巴圖魯，厄魯特部顧實汗、錫勒圖綽爾濟、諾門汗，索倫部阿濟布，鄂爾多斯部單達，蘇尼特部騰機忒，科爾沁貝勒張繼倫，歸化城固倫第瓦胡土克圖、丹津喇嘛額爾德尼寨桑，土默特部古祿格，烏思藏闡化王王舒克，湯古特達賴喇嘛俱來貢。朝鮮、厄魯特顧實汗、湯古特達賴喇嘛再至。

六年春正月壬戌，官軍復羅源、永春、德化等縣。癸亥，命多羅敬謹郡王尼堪等征太原。戊辰，諭曰：「朕欲天下臣民共登衽席，日夕圖維，罔敢怠忽。往年流寇作亂，慘禍已極，入關討賊，士庶歸心。乃邇年不軌之徒，捏作洗民訛言。小民無知輕信，惶惑逃散，作亂者往往而有。朕聞不嗜殺人，能一天下。書云：『眾非元後何戴，後非眾罔與守邦。』君殘其民，理所蔑有。自元年來，今六年矣，寧有無故而屠戮民者。民茍思之，疑且冰釋。至於自甘為賊，樂就死地，必有所迫以致此。豈督、撫、鎮、按不得其人，有司朘削，民難自存歟？將蠲免賦稅，有名無實歟？內外各官其確議興利除弊之策，朕次第酌行之。」辛未，姜瓖黨姚舉等殺冀寧道王昌齡，陷忻州，固山額真阿賴破走之。乙亥，諭曰：「設關征稅，原以譏察奸宄，非與商賈較輜銖也。其各以原額起稅，毋得橫徵以充私橐，違者罪之。」諭山西大同軍民，無為姜瓖脅誘，來歸者悉予矜免。戊寅，行保舉連坐之法。庚辰，諭言官論事不實者，廷臣集議，毋輒下刑部。辛巳，以金廷獻為偏沅巡撫。壬午，譚泰、何洛會復南昌，金聲桓投水死，王得仁伏誅，九江、南康、瑞州、臨江、袁州悉平。癸未，山西賊黨劉遷寇代州，阿濟洛遣軍破走之。

二月癸卯，攝政王多爾袞征大同。免直隸省六年以前荒賦、四川商民鹽課。辛亥，故明宗室朱森釜等犯階州，吳三桂擊斬之。

三月癸亥，多爾袞拔渾源州。丙寅，漢羌總兵官張天福平賊渠覃一涵，獲故明山陰王等斬之。丁卯，土賊王永強陷延安、榆林等十九州縣，延綏巡撫王正志等死之。己巳，應州、山陰降，多爾袞旋師，留阿濟格於大同。辛未，進封多羅承澤郡王碩塞、多羅端重郡王博洛、多羅敬謹郡王尼堪為親王。王永強陷同官。壬申，廣信府知府楊國楨等復玉山縣。寧夏官軍克臨河等堡。乙亥，甘、涼逆回米喇印、丁國棟復作亂，甘肅巡撫張文衡等死之。丁丑，輔政和碩德豫親王多鐸薨，攝政王多爾袞師次居庸，還京臨喪。甲申，減隱匿逃人律。譚泰、何洛會破賊於南康，進克信豐，叛將李成棟走死，復撫州、建昌。江西平。丙戌，博洛遣鰲拜等大破姜瓖於大同北山。吳三桂擊敗王永強，復宜君、同官。

夏四月庚寅，遣羅碩、卦喇駐防太原。癸巳，阿濟格復左衛。乙未，命貝子吳達海等代征大同。丙申，吳三桂克蒲縣。癸卯，福建官軍復平和、詔安、漳平、寧洋。甲辰，賜劉子壯等進士及第出身有差。乙巳，皇太后崩。壬子，諭曰：「兵興以來，地荒民逃，流離無告。其令所在有司廣加招徠，給以荒田，永為口業，六年之後，方議徵租。各州縣以招民勸耕之多寡、道府以責成催督之勤惰為殿最。歲終，撫按考核以聞。」癸丑，以董宗聖為延綏巡撫。官軍克福寧，福建平。乙卯，賊黨陷汾州，命和碩端重親王博洛為定西大將軍，帥師討之。和碩敬謹親王尼堪移師大同。丁巳，封貝子滿達海為和碩親王。

五月辛酉，遣屠賴率師赴太原軍。丙子，以李棲鳳為廣東巡撫，郭肇基為廣西巡撫。免太原、平陽、汾州三府，遼、澤二州災賦。丁丑，改封孔有德為定南王，耿仲明為靖南王，尚可喜為平南王。命孔有德徵廣西，耿仲明、尚可喜徵廣東，各挈家駐防。裁直隸、江南、山東、浙江、陜西同知十，直隸、江南、河南、湖廣、江西、浙江通判二十一。免寶坻、順義五年災賦。辛巳，吳三桂、李國翰復延安。壬午，四川邊郡平。乙酉，和碩端重親王博洛復清源、交城、文水、徐溝、祁等縣。

六月庚子，朝鮮國王李倧薨。壬子，免滄州、清苑六年以前荒賦。癸丑，封張應京為正一嗣教大真人。乙卯，免江西四年、五年逋賦。

秋七月戊午朔，攝政王多爾袞復徵大同。乙丑，滿達海、瓦克達征朔州、寧武。丁卯，免開封等府災賦。辛未，多爾袞至阿魯席巴爾臺，校獵而還。遣纛章京索洪等益滿達海軍。癸酉，官軍平黃州賊三百餘砦，斬故明王朱蘊肏等。甲申，廣東餘寇犯南贛，官軍擊卻之。丙戌，吳三桂、李國翰復延綏鎮城。

八月癸巳，攝政王多爾袞還京。山西賊黨陷蒲州及臨晉、河津，孟喬芳討平之。甲午，免真定、順德、廣平、大名災賦。滿達海復朔州、馬邑。丁酉，端重親王博洛拔孝義。丙午，鄭親王濟爾哈朗等克湘潭，獲何騰蛟，不屈，殺之。辰州、寶慶、靖州、衡州悉平。進克全州。丁未，封朝鮮世子李淏為朝鮮國王。辛亥，以張孝仁為直隸山東河南總督。壬子，遣英親王阿濟格、貝子鞏阿岱等征大同。癸丑，梅勒章京根特等拔猗氏。乙卯，大同賊被圍久，饑死殆盡，偽總兵楊震威斬姜瓖及其弟琳來獻。丙辰，寧武關偽總兵劉偉等率眾降，靜樂、寧化山寨悉平。

九月戊午，封鄂穆布為多羅達爾漢卓禮克圖郡王，蘇尼特部噶爾麻為多羅貝勒。甲子，鄂爾多斯部額林臣、布達岱、顧祿、阿濟格札穆蘇等來降，封額林臣為多羅郡王，布達岱子伊廩臣、顧祿子色冷為固山貝子，阿濟格札穆蘇為鎮國公。丙寅，以夏玉為山東巡撫。癸酉，封固倫額駙祁他特為多羅郡王。甲戌，滿達海、博洛克汾州、平陽。

冬十月戊子，封多尼為和碩親王，傑書為多羅郡王。壬辰，京師地震。甲午，封勞親為親王。官軍復鄆城。戊戌，降將楊登州叛，陷山陰。己亥，免山東東平、長山等十八州縣五年災賦，江西六年以前明季遼餉。辛丑，攝政王多爾袞征喀爾喀部二楚虎爾。乙巳，陜西總兵官任珍擊故明將唐仲亨於屠油壩，斬之，並誅故明王朱常渶、朱由杠等。丙午，官軍復潞安。丁未，官軍克榆林。己酉，滿達海等拔沁、遼二州。庚戌，命滿達海還京，留瓦克達等定山西。

十一月丙寅，免直隸開、元城等縣徭賦，陜西岷州災賦。甲戌，多爾袞自喀吞布喇克旋師。免宣府災賦。壬午，耿仲明軍次吉安，畏罪自殺。

十二月乙酉朔，山西興、芮城、平陸三縣平。戊子，故明桂王將焦璉寇全州，勒克德渾等擊敗之，進克道州。努山等拔烏撒城。宜爾都齊等克黎平。己酉，官軍復鄰水、大竹二縣。庚戌，寧波、紹興、臺州土寇平。

是年，朝鮮、阿霸垓、烏朱穆秦、土默特諸部，厄魯特部阿巴賴諾顏、績克什虎巴圖魯臺吉、顧實汗子下達賴烏巴什溫布塔布囊，鄂爾多斯部郡王額林臣，喀爾喀部土謝圖汗、碩雷汗、戴青諾顏，歸化城土默特部古祿格等，伊喇古克三胡土克圖下戴青溫布達爾漢囊蘇及達賴喇嘛俱來貢。朝鮮、喀爾喀土謝圖汗再至。

七年春正月庚申，官軍復永寧、寧鄉。壬戌，官軍復南雄。癸酉，封鄂爾多斯部單達為貝勒，沙克查為貝子。甲戌，故明德化王朱慈業、石城王朱議陷大田，官軍討平之。丁丑，和碩鄭親王濟爾哈朗師還。

二月丁亥，上太后謚曰孝端正敬仁懿莊敏輔天協聖文皇后。甲午，以劉弘遇為山西巡撫，王一品為廣西巡撫。李建泰據太平叛，官軍圍之，出降，伏誅。平陽、潞安、澤州屬境俱平。

三月己未，日赤色如血。

夏四月甲午，孔有德擒故明將黃順、林國瑞於興寧，降其眾五萬。丙申，封科爾沁貝勒張繼倫為郡王。甲辰，多羅謙郡王瓦克達師還。

六月乙酉，保德州民崔耀等擒故明將牛化麟，斬之，以城降。癸卯，官軍復寧都、石城。

秋七月壬子朔，享太廟。乙卯，攝政王多爾袞議建邊城避暑，加派直隸、山西、浙江、山東、江南、河南、湖廣、江西、陜西九省錢糧二百五十萬兩有奇。辛酉，幸攝政王多爾袞第。多爾袞以貝子錫翰等擅請臨幸，下其罪，貝子錫翰降鎮國公，冷僧機、鰲拜等黜罰有差。壬戌，以馬之先為陜西巡撫。辛未，免西寧各堡寨五年災賦。

八月丁亥，降和碩端重親王博洛、和碩敬謹親王尼堪為多羅郡王。己丑，封巴林部塞卜騰、蒿齊忒部孛羅特為多羅郡王，科爾沁國顧穆、喀喇沁部古祿思喜布為多羅貝勒，改承澤親王碩塞、親王勞親為多羅郡王。

九月甲寅，故明將鄭成功寇潮州，總兵官王邦俊擊走之。丙子，免蘄、麻城等七州縣五、六兩年荒賦。

冬十月辛巳朔，日有食之。己亥，定陜西茶馬例。庚子，官軍克邵武，獲故明閣部揭重熙等，斬之。己酉，免桐城等六縣荒賦。

十一月甲寅，免甘肅去年災賦。乙卯，吳三桂復府谷，斬故明經略高友才等，餘眾降。壬戌，攝政王多爾袞有疾，獵於邊外。乙丑，尚可喜復廣州，餘眾降。戊寅，祀天於圜丘。

十二月戊子，攝政和碩睿親王多爾袞薨於喀喇城。壬辰，赴聞，上震悼，臣民為制服。丙申，喪至，上親奠於郊。己亥，詔曰：「太宗文皇帝升遐，諸王大臣籲戴攝政王。王固懷撝讓，扶立朕躬，平定中原，至德豐功，千古無二。不幸薨逝，朕心摧痛。中外喪儀，合依帝禮。」庚子，收故攝政王信符，貯內庫。甲辰，尊故攝政王為懋德修道廣業定功安民立政誠敬義皇帝，廟號成宗。乙巳，諭曰：「國家政務，悉以奏聞。朕年尚幼，闇於賢否，尚書缺員，其會推賢能以進。若諸細務，理政三王理之。」

是年，喀爾喀、厄魯特、烏斯藏諸部巴郎和羅齊、達爾汗囊素、盆挫堅挫等來朝。朝鮮，喀爾喀部碩雷汗、札薩克圖汗、土謝圖汗、綽克圖魏正諾顏、戴青諾顏、那穆齊魏正諾顏、察哈爾墨爾根臺吉、索那穆，厄魯特部巴圖魯貝勒、臺吉鄂齊爾圖、乾布胡土克圖、噶木布胡土克圖、舒虎兒戴青，烏斯藏部闡化王，索倫、使鹿諸部，歸化城土默特部古祿格俱來貢。朝鮮再至。

本紀五 世祖本紀二 

世祖本紀二

八年春正月己酉朔，蒿齊忒部臺吉噶爾馬撒望、儲護爾率所部來歸。辛亥，以布丹為議政大臣。甲寅，和碩英親王阿濟格謀亂，幽之。其黨郡王勞親降貝子，席特庫等論死。乙卯，以蘇克薩哈、詹岱為議政大臣。丙辰，罷漢中歲貢柑及江南橘、河南石榴。戊午，罷諸處織造督進官役及陜西歲貢羢褐皮革。命和碩睿親王多爾袞子多爾博襲爵。己未，罷臨清歲造城磚。庚申，上親政，御殿受賀，大赦。詔曰：「朕躬親大政，總理萬幾。天地祖宗，付託甚重。海內臣庶，望治甚殷。自惟涼德，夙夜祗懼。天下至大，政務至繁，非朕躬所能獨理。凡我諸王貝勒及文武群臣，其各占忠盡職，潔己愛人，利弊悉以上聞，德意期於下究。百姓亦宜咸體朕心，務本樂業，共享泰寧

之慶。」孔有德克桂林，斬故明靖江王及文武官四百七十三人，餘黨悉降。壬戌，罷江西歲進龍碗。丙寅，以夏一鶚為江西巡撫。丁卯，升祔孝端文皇后於太廟。追尊故攝政王多爾袞為成宗義皇帝，祔於太廟。移內三院於禁城。己巳，以伊圖為議政大臣。免安州芝棉稅。丁丑，復封端重郡王博洛、敬謹郡王尼堪為和碩親王。以鞏阿岱、鰲拜為議政大臣。戊寅，以巴圖魯詹、杜爾瑪為議政大臣。

二月庚辰，進封滿達海為和碩巽親王，多尼為和碩信親王，羅可鐸為多羅平郡王，瓦克達為多羅謙郡王，傑書為多羅康郡王。更定錢制，每百文準銀一錢。辛巳，免朔州、渾源、大同荒賦。癸未，羅什、博爾惠有罪，論死。上欲宥其死，群臣執奏不可，遂伏誅。戊子，上昭聖慈壽皇太后尊號。己丑，大赦。免汶上等五縣六、七兩年災賦。辛卯，罷邊外築城之役，加派錢糧準抵八年正賦，官吏捐輸酌給議敘並免之。癸巳，蘇克薩哈、詹岱、穆濟倫首告故攝政王多爾袞逆節皆實，籍其家，誅其黨何洛會、胡錫。甲午，免山西荒賦。戊戌，封貝勒岳樂為多羅安郡王。己亥，暴多爾袞罪於中外，削其尊號及母妻追封，撤廟享。庚子，調陳泰為吏部尚書，以韓岱為刑部尚書。辛丑，上幸南苑。壬寅，命孔有德移駐桂林。癸卯，上還宮。乙巳，封和碩肅親王豪格子富壽為和碩顯親王。

閏二月戊申朔，湖南餘寇牛萬才率所部降。庚戌，封和碩鄭親王濟爾哈朗子濟度為多羅簡郡王，勒度為多羅敏郡王。甲寅，諭曰：「國家紀綱，首重廉吏。邇來有司貪污成習，百姓失所，殊違朕心。總督巡撫，任大責重，全在舉劾得當，使有司知所勸懲。今所舉多冒濫，所劾多微員，大貪大惡乃徇縱之，何補吏治？吏部其詳察以聞。」調黨崇雅為戶部尚書，金之俊為兵部尚書，劉餘祐為刑部尚書，謝啟光為工部尚書。免祥符等六縣七年災賦。乙卯，進封碩塞為和碩承澤親王。諭曰：「榷關之設，國家藉以通商，非苦之也。稅關官吏，擾民行私，無異劫奪。朕灼知商民之苦。今後每關設官一員，悉裁冗濫，並不得妄咨勤勞，更與銓補。」丙辰，諭督撫甄別有司才德並優兼通文義者擢之，不識文義任役作奸者黜之，吏部授官校試文義不通者除名。己未，總兵官許爾顯克肇慶、羅定，徐成功克高州。禁喇嘛貢佛像、銅塔及番犬。壬戌，幽阿濟格於別室，籍其家，削貝子勞親爵為庶人。乙丑，大學士馮銓、尚書謝啟光等以罪免。諭曰：「國家設官，必公忠自矢，方能裨益生民，共襄盛治。朕親政以來，屢下詔令，嘉與更始。乃部院諸臣因仍前弊，持祿養交。朕親行黜陟，與天下見之。自今以後，其淬礪前非，各盡厥職。若仍上下交欺，法必不貸。」丙寅，諭曰：「各省土寇，本皆吾民，迫於饑寒，因而為亂。年來屢經撲剿，而管兵將領，殺良冒功，真盜未殲，民乃荼毒，朕深痛之。嗣後各督撫宜剿撫並施，勿藉捕擾民，以稱朕意。」丁卯，孔有德克梧州、柳州。戊辰，大學士洪承疇兼都察院左都御史，陳之遴為禮部尚書，張鳳翔為工部尚書。己巳，裁江南、陜西督餉侍郎，淮安總理漕運侍郎。庚午，固山額真阿喇善等剿山東賊。壬申，免涿、良鄉等十三州縣圈地。乙亥，定阿附多爾袞諸臣罪，剛林、祁充格俱坐罪。丁丑，諭曰：「故明宗藩，前以恣行不軌，多被誅戮，朕甚憫焉。自後有流移失所甘心投誠者，有司禮送京師，加恩畜養。鎮國將軍以下，即其地占籍為民，各安厥業。」免宛平災賦。

三月壬午，端重親王博洛、敬謹親王尼堪以罪降郡王。癸未，命諸王、貝勒、貝子分管六部、理藩院、都察院事。乙酉，湖南保、靖、永順等土司來歸。丙戌，免武強上年災賦。己丑，以希福為弘文院大學士，陳泰為國史院大學士。改李率泰為弘文院大學士，寧完我為國史院大學士。以噶達渾為都察院承政，朱瑪喇為吏部尚書，雅賴為戶部尚書，譚布為工部尚書，藍拜為鑲藍旗滿洲固山額真。辛卯，定王公朝集例。壬辰，定襲爵例。癸巳，諭曰：「御史巡方，職在安民察吏。向來所差御史，苞苴請託，身已失檢，何由察吏？吏不能察，民何以安？今後各宜洗濯自新，務盡職事，並許督撫糾舉，都察院考覈以聞。」癸卯，定齋戒例。丙午，許滿洲、蒙古、漢軍子弟科舉，依甲第除授。

夏四月庚戌，詔行幸所過，有司不得進獻。遣官祭嶽鎮海瀆、帝王陵寢、先師孔子闕里。土賊羅榮等犯虔州，副將楊遇明討擒之。乙卯，幸沙河。辛酉，次赤城。以王文奎總督漕運。甲子，次上都。丙寅，翁牛特部杜棱郡王等來朝。己巳，次俄爾峒。庚午，免朝鮮歲貢柑、柚、石榴。巴林部固倫額駙色布騰郡王等來朝。命故靖南王耿仲明子繼茂襲爵。辛未，還次上都河。壬申，次俄爾峒河。

五月丁丑朔，次謨護里伊札里河。夏一鶚擊明唐王故將傅鼎銓等，追入福建，擒鼎銓等斬之。辛巳，次庫爾奇勒河。壬午，烏朱穆秦部貝勒塞棱額爾德尼等來朝。乙酉，次西喇塔。調噶達渾為戶部尚書。以覺善為都察院承政，綽貝為鑲白旗蒙古固山額真。壬辰，次孫河。癸巳，還宮。丙申，免英山五年至七年荒逋賦。庚子，復博洛、尼堪親王爵。甲辰，御史張煊以奏劾尚書陳名夏論死。

六月丙午朔，幸南苑。官軍破陜西賊何柴山等於雒南。丁巳，阿喇善擊山東盈河山賊，平之。壬戌，罷太和山貢符篆、黃精。乙丑，定諸陵壇廟祀典。庚午，諭曰：「朕以有司貪虐，命督撫察劾。乃閱四五月之久而未奏聞。毋乃受賕徇私，為有司所制，或勢要挾持，不敢彈劾歟？此盜賊所由滋，而黎民無起色也。其即奉行前詔，直陳無隱。」辛未，詔故明神宗陵如十二陵，以時致祭，仍設守陵戶。廣東官軍復廉州及永安等十二縣。壬申，命修繕祖陵，設守戶，定祭禮，復朝日、夕月禮。

秋七月丙子朔，諭曰：「比者投充漢人，生事害民，朕甚恨之。夫供賦役者編氓也，投充者奴隸也。今反厚奴隸而薄編氓，如國家元氣及法紀何？其自朕包衣牛錄，下至王公諸臣投充人，有犯法者，嚴治其罪，知情者連坐。前有司責治投充人，至獲罪譴。今後與齊民同罰，庶無異視。使天下咸知朕意。」又諭曰：「大小臣工，皆朝廷職官，待之以禮，則朝廷益尊。今在京滿、漢諸臣犯罪，有未奉旨革職輒提取審問者，殊乖大體。嗣後各衙門遇官員有犯，或被告訐，皆先請旨革職，然後送刑部審問，毋得徑行提審，著為令。」戊子，大學士陳泰、李率泰以罪免。以雅秦為內國史院大學士，杜爾德為議政大臣。乙未，幸南苑。己亥，以陳名夏為內弘文院大學士。

八月丙午朔，上還宮。丁未，科爾沁卓禮克圖親王吳克善來朝。己酉，副將許武光請括天下藏金充餉。上曰：「帝王生財之道，在節用愛民。掘地求金，自古未有。」命逐去之。乙卯，以趙開心為左都御史。定順天鄉試滿洲、蒙古為一榜，漢軍、漢人為一榜，會試、殿試如之。戊午，冊立科爾沁卓禮克圖親王吳克善女博爾濟錦氏為皇后。壬戌，更定馬步軍經制。吏部尚書譚泰有罪，伏誅，籍其家。乙酉，大婚禮成，加上太后尊號為昭聖慈壽恭簡皇太后。丙寅，御殿受賀，頒恩赦。戊辰，追復肅親王豪格爵。己巳，詔天下歲貢物產不便於民者悉罷之。癸酉，陳錦、金礪等追故明魯王於舟山，獲其將阮進。

九月庚辰，定朝儀。壬午，命平西王吳三桂征四川。陳錦、金礪克舟山，故明魯王遁走。丙戌，雅賴、譚布、覺善免，以卓羅為吏部尚書，車克為戶部尚書，藍拜為工部尚書，俄羅塞臣為都察院左都御史，趙國祚為鑲紅旗漢軍固山額真。封阿霸垓部都司噶爾為郡王。固山額真噶達渾征鄂爾多斯部多爾濟。丁亥，除永平四關荒屯賦。壬辰，改承天門為天安門。癸巳，上獵於近郊。辛丑，還宮。癸卯，喀爾喀部土謝圖汗、車臣汗、塞臣汗等來貢。

冬十月己酉，以和碩承澤親王碩塞、多羅謙郡王瓦克達為議政王。辛亥，免宣府災賦。丁巳，以額色黑為國史院大學士。庚申，賜阿濟格死。辛酉，李國翰會吳三桂征四川。以馬光輝為直隸山東河南總督。甲子，免諸王三大節進珠、貂、鞍馬及衍聖公、宣、大各鎮歲進馬。乙丑，封肇祖、興祖陵山曰啟運山，景祖、顯祖陵山曰積慶山，福陵山曰天柱山，昭陵山曰隆業山。是日，啟運山慶雲見。

十一月乙亥朔，皇第一子牛鈕生。丙子，於大海率所部至夷陵請降。丙戌，尚可喜克雷州。乙未，免平陽、潞安二府，澤、遼、沁三州上年災賦。戊戌，以伊爾德為正黃旗滿洲固山額真，佟圖賴為正藍旗漢軍固山額真。庚子，免陽曲等四縣上年災賦。壬寅，免寧晉荒賦。

十二月丙午，免桐城等四縣上年荒賦。丁卯，以周國佐為江寧巡撫。

是年，朝鮮，厄魯特部額爾德尼臺吉、昆都倫吳巴什、阿巴賴，喀爾喀部土謝圖汗、車臣汗、塞臣汗、顧實汗、臺吉吳巴什，達賴喇嘛俱來貢。

九年春正月癸酉朔，上幸南苑。辛巳，以陳泰為禮部尚書。壬午，大學士陳名夏以罪免。雪張煊冤，命禮部議恤。京師地震。乙酉，以陳維新為廣西巡撫。壬寅，皇第一子牛鈕薨。

二月丁未，以祜錫布為鑲紅旗滿洲固山額真。噶達渾等討鄂爾多斯部多爾濟等於賀蘭山，殲之。戊申，和碩巽親王滿達海薨，追封和碩簡親王。庚戌，頒六諭臥碑文於天下。庚申，加封鄭親王濟爾哈朗為叔和碩鄭親王。辛酉，以陳之遴為弘文院大學士，孫茂蘭為寧夏巡撫。

三月乙亥，以王鐸為禮部尚書，房可壯為左都御史。贈張煊太常寺卿，仍錄其子如父官。庚辰，定官員封贈例。丙戌，罷諸王、貝勒、貝子管理部務。追降和碩豫親王多鐸為多羅郡王。丁亥，和碩端重親王博洛薨，追封和碩定親王。己丑，以陳泰為鑲黃旗滿洲固山額真。癸巳，以遏必隆、額爾克戴青、趙布泰、賴塔庫、索洪為議政大臣，覺羅郎球、胡世安為禮部尚書。鞏阿岱、錫翰、西訥布庫、冷僧機以罪伏誅，籍其產。拜尹圖免死，幽系。戊戌，多羅順承郡王勒克德渾薨，追封多羅恭惠郡王。己亥，賜滿洲、蒙古貢士麻勒吉，漢軍及漢貢士鄒忠倚等進士及第出身有差。

夏四月丙午，以蔡士英為江西巡撫。丁未，裁登萊、宣府巡撫。乙卯，以韓岱為吏部尚書，藍拜為刑部尚書，星訥為工部尚書，阿喇善為都察院左都御史。戊午，孔有德克廣西南寧、慶遠、思恩，故明將陳邦傅以潯州降。己未，免府州縣官入覲。庚申，定諸王以下官名輿服之制。乙丑，允禮部議，一月三朝，春秋一舉經筵。設宗人府官。

五月丁丑，詔京察六年一舉行。己卯，免江陰、青浦牛稅。壬午，以喀喀木為昂邦章京，鎮守江寧。庚子，幸南苑。

六月丁未，裁並直隸諸衛所。戊申，上還宮。庚戌，以和碩敬謹親王尼堪掌宗人府事，貝勒尚善、貝子吳達海為左右宗正。官軍討肇慶、高州賊，平之。丁巳，詔軍政六年一舉行。丙寅，設詹事府官。追謚圖爾格為忠義公，圖賴為昭勛公，配享太廟。

秋七月癸酉，故明將孫可望陷桂林，定南王孔有德死之。丙子，名皇城北門為地安門。浙閩總督陳錦征鄭成功，至漳州，為其下所殺。庚辰，免淮安六年、七年牙行逋稅。甲申，以和碩敬謹親王尼堪為定遠大將軍，征湖南、貴州。定滿官喪制。丁亥，以巴爾處渾為鑲紅旗滿洲固山額真。免磁、祥符等八州縣及懷慶衛上年災賦。吳三桂、李國翰定漳臘、松潘、重慶。遣梅勒章京戴都圍成都，故明帥劉文秀舉城降。己丑，免臨邑四縣荒徭賦。辛卯，天全六番、烏思藏等土司來降。戊戌，以祖澤遠為湖廣四川總督。

八月乙巳，更定王公以下婚娶禮。丙午，多羅謙郡王瓦克達薨。丁巳，命尼堪移師討廣西餘寇。

九月庚午朔，以朱孔格、阿濟賴、伊拜為議政大臣。辛巳，更定王以下祭葬禮。癸未，以纛章京阿爾津為定南將軍，同馬喇希徵廣東餘寇。甲申，以劉清泰為浙江福建總督，王來用為順天巡撫。辛卯，幸太學釋奠。癸巳，賚衍聖公、五經博士、四氏子孫、祭酒、司業等官有差。敕曰：「聖人之道，如日中天，上之賴以致治，下之資以事君。學官諸生當共勉之。」

冬十月庚子，免沛縣六年至八年災賦。尚可喜、耿繼茂克欽州、靈山，故明西平王朱聿★縛賊渠李明忠來降，高、雷、廉、瓊諸郡悉平。壬寅，官軍復梧州。癸卯，以歲饑，詔所在積穀，禁遏糴，旌輸粟。丙午，免三水等三縣六年災賦。壬子，以劉餘祐為戶部尚書。癸丑，免霸州、東安、文安荒賦。甲寅，孫可望寇保寧，吳三桂、李國翰大敗之。以希福、範文程、額色黑、車克、覺羅郎球、明安達禮、濟席哈、星訥為議政大臣，巴哈納為刑部尚書，藍拜罷。戊午，命和碩鄭親王世子濟度，多羅信郡王多尼，多羅安郡王岳樂，多羅敏郡王勒都，貝勒尚善、杜爾祜、杜蘭議政。辛酉，以阿爾津為安西將軍，同馬喇希移鎮漢中。丙寅，以李化熙為刑部尚書。丁卯，尊太宗大貴妃為懿靖大貴妃，淑妃為康惠淑妃。

十一月庚午，以卓羅為靖南將軍，同藍拜等征廣西餘寇。己丑，祀天於圜丘。庚寅，故明將白文選寇辰州，總兵官徐勇、參議劉升祚、知府王任杞死之。辛卯，尼堪抵湘潭，故明將馬進忠等遁寶慶，追至衡山，擊敗之，又敗之於衡州。尼堪薨於軍。追封尼堪為和碩莊親王。乙未，免忻、樂平等州縣災賦。

十二月辛丑，免太原、平陽、汾州、遼、沁、澤災賦。壬寅，詔還清苑民三百餘戶所撥投充人地，仍免地租一年。官軍復安福、永新。丙午，撤卓羅等軍回京。庚戌，幸南苑。戊午，還宮。廣東賊犯香山，官軍討平之。己未，復命阿爾津為定南將軍，同馬喇希等討辰、常餘寇。甲子，免長武災賦。

是年，達賴喇嘛來朝。朝鮮，厄魯特部顧實汗、巴圖魯諾顏，喀爾喀部土謝圖汗下戴青諾顏、喇嗎達爾達爾漢諾顏，索倫部索郎阿達爾漢及班禪胡土克圖、第巴、巴喀胡土克圖喇嘛俱來貢。厄魯特顧實汗三至。

十年春正月庚午，諭曰：「朕自親政以來，但見滿臣奏事。大小臣工，皆朕腹心。嗣凡章疏，滿、漢侍郎、卿以上會同奏進，各除推諉，以昭一德。」辛未，諭：「言官不得捃摭細務，朕一日萬幾，豈無未合天意、未順人心之事。諸臣其直言無隱。當者必旌，戇者不罪。」癸酉，免莊浪、紅城堡、洮州衛災賦。丁丑，改洪承疇為弘文院大學士，陳名夏為祕書院大學士。庚辰，以貝勒吞齊為定遠大將軍，統征湖南軍，授以方略。丙戌，以多羅額駙內鐸為議政大臣。詔三品以上大臣各舉所知，仍嚴連坐法。庚寅，調金之俊為左都御史，以劉昌為工部尚書。癸巳，更定多羅貝勒以下歲俸。丙申，幸內苑，閱通鑑。上問漢高祖、文帝、光武及唐太宗、宋太祖、明太祖孰優。陳名夏對曰：「唐太宗似過之。」上曰：「不然，明太祖立法可垂永久，歷代之君皆不及也。」

二月庚子，封蒿齊忒部臺吉噶爾瑪薩望為多羅郡王。壬子，大學士陳之遴免。甲寅，以陳之遴為戶部尚書。乙卯，以沈永忠為剿撫湖南將軍，鎮守湖南。己未，裁各部滿尚書之衣復者。庚申，以高爾儼為弘文院大學士，費揚古為議政大臣。辛酉，明安達禮、劉餘祐有罪，免。甲子，喀爾喀部土謝圖汗下賁塔爾、袞布、奔巴世希、扎穆蘇臺吉率所部來歸。

三月戊辰，幸南臺較射。上執弓曰：「我朝以此定天下，朕每出獵，期練習騎射。今綜萬幾，日不暇給，然未嘗忘也。」賜太常寺卿湯若望號通玄教師。免山西岢嵐、保德七十四州縣六年逋賦，代、榆次十二州縣十之七。己巳，封喀爾喀部賁塔爾為和碩達爾漢親王，袞布為卓禮克圖郡王，奔巴世希為固山貝子。免薊、豐潤等十一州縣九年災賦。庚午，幸南苑。甲戌，免五臺縣逋賦及八年額賦之半。己卯，免江西六年荒地逋賦。辛巳，設宗學，親王、郡王年滿十歲，並選師教習。乙酉，還宮。丙戌，濟席哈免。以噶達渾為兵部尚書。甲午，復以馮銓為弘文院大學士。

夏四月丁酉，親試翰林官成克鞏等。庚子，御太和殿，召見朝覲官，諭遣之。諭曰：「國家官人，內任者習知紀綱，外任者諳於民俗，內外★歷，方見真才。今親試詞臣，其未留任者，量予改授，照詞臣外轉舊例，優予司、道各官。」始諭吏部、都察院舉京察。甲辰，免湖南六年至九年逋賦、山西夏縣荒賦。丙午，以佟國器為福建巡撫。丁未，以圖海為弘文院大學士。壬子，以旱，下詔求直言，省刑獄。甲寅，命提學御史、提學道清釐學政。定學額，禁冒濫。改折民間充解物料，行一條鞭法。丁巳，定滿官離任持服三年例。己未，以成克鞏為吏部尚書。癸亥，免福州等六府九年以前荒賦三之一。

五月甲戌，停御史巡按直省。免祥符等七縣九年災賦，沔陽、潛江、景陵八年災賦。乙亥，封鄭芝龍為同安侯，子成功為海澄公，弟鴻逵為奉化伯。以喀喀木為靖南將軍，徵廣東餘寇。免歷城等六十九州縣八、九年災賦。丁丑，定旌表宗室節孝貞烈例。己卯，詔曰：「天下初定，瘡痍未復，頻年水旱，民不聊生，饑寒切身，迫而為盜。魁惡雖多，豈無冤濫，脅從沈陷，自拔無門。念此人民，誰非赤子，摧殘極易，生聚綦難，概行誅鋤，深可憫惻。茲降殊恩，曲從寬宥，果能改悔，咸與自新。所在官司，妥為安插，兵仍補伍，民即歸農，不原還鄉，聽其居位，勿令失所。咸使聞知。」庚辰，定熱審例。乙酉，追封舒爾哈齊為和碩親王，額爾袞、界堪、雅爾哈齊、祜塞為多羅郡王。免武昌、漢陽、黃州、安陸、德安、荊州、岳州九年災賦。庚寅，加洪承疇太保，經略湖廣、廣東、廣西、雲南、貴州。壬辰，以張秉貞為刑部尚書。甲午，免霸、保定等三十一州縣九年災賦。

六月乙未朔，追封塔察篇古、穆爾哈齊為多羅貝勒。丁酉，諭曰：「帝王化民以德，齊民以禮，不得已而用刑。法者天下之平，非徇喜怒為輕重也。往者臣民獲罪，必下部議，以士師之任，職在明允。乃或私心揣度，事經上發，則重擬以待親裁；援引舊案，又文致以流刻厲。朕群生在宥，臨下以寬。在饑寒為盜之民，尚許自首，遐方未服之罪，亦予招手巂。況於甿庶朝臣，豈忍陷茲冤濫？自後法司務得真情，引用本律，金句距羅織，悉宜痛革，以臻刑措。」大學士高爾儼免。癸卯，復秋決朝審例。乙巳，命祖澤遠專督湖廣，孟喬芳兼督四川。丙午，免慈谿等五縣八年災賦。辛亥，賜故明殉難大學士範景文、戶部尚書倪元璐等及太監王承恩十六人謚，並給祭田，所在有司致祭。改折天下本色錢糧，行一條鞭法。癸丑，貝勒吞齊等敗孫可望於寶慶。庚申，以李率泰為兩廣總督。慈寧宮成。辛酉，增置內三院漢大學士，院各二人。癸亥，諭曰：「唐、虞、夏、商未用寺人，至周僅具其職，司閽闥灑掃、給令而已。秦、漢以來，始假事權，加之爵祿，典兵干政，貽禍後代。小忠小信，固結主心；大憝大奸，潛持國柄。宮庭邃密，深居燕閒，淆是非以溷賢奸，刺喜怒而張威福，變多中發，權乃下移。歷覽覆車，可為鑒戒。朕酌古準今，量為設置，級不過四品。非奉差遣，不許擅出皇城。外官有與交結者，發覺一並論死。」

閏六月丙寅，以成克鞏為祕書院大學士，張端為國史院大學士，劉正宗為弘文院大學士。乙亥，以金之俊為吏部尚書。庚辰，諭曰：「考之洪範，作肅為時雨之徵，天人感應，理本不爽。朕朝乾夕惕，冀迓天休。乃者都城霖雨匝月，積水成渠，壞民廬舍，窮黎墊居艱食，皆朕不德有以致之。今一意修省，祗懼天戒。大小臣工，宜相儆息。」

秋七月甲午朔，上以皇太后諭，發節省銀八萬兩賑兵民潦災。辛丑，以宜永貴為南贛巡撫。庚戌，皇第二子福全生。辛酉，以安郡王岳樂為宣威大將軍，率師駐防歸化城。

八月壬午，以太宗十四女和碩公主下嫁平西王吳三桂子應熊。尚可喜克化州、吳川。甲申，定武職品級。丙戌，以雷興為河南巡撫。己丑，廢皇后為靜妃。辛卯，李定國犯平樂，府江道周永緒，知府尹明廷，知縣塗起鵬、華鍾死之。

九月壬子，復刑部三覆奏例。丙辰，耿繼茂、喀喀木克潮州。丁巳，孟喬芳討故明宜川王朱敬樕於紫陽，平之。

冬十月癸亥朔，命田雄移駐定海。乙丑，馬光輝等討叛將海時行於永城，時行伏誅。丙寅，遣濟席哈討山東土寇。乙酉，設粥廠賑京師饑民。免通、密雲等七州縣災賦。戊子，命大學士、學士於太和門內更番入直。

十一月甲午，祀天於圜丘。戊戌，鄭成功不受爵，優諭答之。戊申，以亢得時為河南巡撫。己酉，官軍討西寧叛回，平之。乙卯，朱瑪喇、金之俊免。丙辰，免江南災賦。戊午，劉清泰剿九仙山賊，平之。己未，免江西五十四州縣災賦。

十二月丙寅，以陳泰為寧南靖寇大將軍，同藍拜鎮湖南。丁卯，以呂宮為弘文院大學士，博博爾代為議政大臣，馮聖兆為偏沅巡撫。辛未，幸南苑。甲戌，免金華八縣九年災賦。癸未，設兵部督捕官。以羅畢為議政大臣。甲申，免開封、彰德、衛輝、懷慶、汝寧九年、十年災賦。丙戌，鄭成功犯吳淞，官軍擊走之。丁亥，還宮。是夜，地震有聲。

是年，朝鮮，琉球，喀爾喀部土謝圖汗下索諾額爾德尼、額爾德尼哈談巴圖魯，厄魯特部顧實汗、顧實汗下臺吉諾穆齊，索倫部巴達克圖，富喇村宜庫達，黑龍江烏默忒、額爾多科，烏思藏達賴喇嘛俱來貢。朝鮮再至。

十一年春正月辛丑，罷織造官。戊申，免江寧、安徽、蘇、松、常、鎮、廬、鳳、淮、徐、滁上年災賦。己酉，以袁廓宇為偏沅巡撫，胡全才撫治鄖陽。庚戌，廣東仁化月峒賊平。癸丑，鄭成功犯崇明、靖江、泰興，官軍擊走之。甲寅，以金礪為川陜三邊總督。乙卯，鄭成功犯金山。丁巳，免順德、廣平、大名、天津、薊州上年災賦。辛酉，官軍擊賊於桃源，誅偽總兵李陽春等。

二月癸亥，朝日於東郊。丙寅，諭曰：「言官為耳目之司，朕屢求直言，期遇綦切。乃每閱章奏，實心為國者少，比黨徇私者多，朕甚不取。其滌肺腸以新政治。」以金之俊為國史院大學士。庚午，甄別直省督撫，黜陟有差。丙子，始耕耤田。戊寅，免江西缺額丁賦。辛巳，命尚可喜專鎮廣東，耿繼茂移駐桂林。壬午，以馬鳴珮為宣大山西總督，耿焞為山東巡撫，陳應泰為山西巡撫，林天擎為湖廣巡撫，黃圖安為寧夏巡撫。癸未，官軍復平遠縣。甲申，諭曰：「比年以來，軍興未息，供億孔殷，益以水旱，小民艱食，有司失於拊循，流離載道。朕心惻然，不遑寢處。即核庫儲，亟圖賑撫。」己丑，免河南州縣衛所十年災賦。庚寅，以李廕祖為直隸山東河南總督。

三月壬辰，官軍擊桂東賊，擒其渠賴龍。戊戌，免湖廣襄陽、黃州、常德、岳州、永州、荊州、德安及辰、常、襄三衛，山東濟南、東昌十年災賦。辛丑，寧完我劾陳名夏罪，鞫實，伏誅。乙巳，以王永吉為左都御史。戊申，皇第三子玄燁生，是為聖祖。以蔣赫德為國史院大學士。乙卯，以多羅慧哲郡王額爾袞、多羅宣獻郡王界堪、多羅通達郡王雅爾哈齊配享太廟。以孟明輔為兵部尚書。

夏四月壬戌，賊渠曹志攀犯饒州，官軍擊敗之，志攀降。庚午，四川賊魏勇犯順慶，官軍擊敗之。壬申，地震。官軍擊故明將張名振等於崇明，敗之。癸酉，免洛南上年災賦三之一。己卯，幸南苑，賚所過農民金。乙酉，免保康等四縣上年被寇災賦。丁亥，以王永吉為祕書院大學士，秦世楨為浙江巡撫。戊子，江南寇徐可進、朱元等降。

五月壬辰，上還宮。甲午，幸西苑，賜大臣宴。庚子，以胡圖為議政大臣。甲辰，免平涼衛上年災賦。丙午，起黨崇雅為國史院大學士，以龔鼎孳為左都御史。丁未，遣官錄直省囚。庚戌，免興安、漢陰、平利等州縣上年災賦。辛亥，太白晝見。丙辰，以楊麒祥為平南將軍，駐防杭州。

六月己未朔，河決大王廟。丙寅，陜西地震。丁卯，以朱瑪喇為靖南將軍，徵廣東餘寇。甲戌，立科爾沁鎮國公綽爾濟女博爾濟錦氏為皇后。庚辰，大赦。

秋七月戊子朔，封琉球世子尚質為中山王。壬辰，免秦州、朝邑、安定災賦。戊申，免鎮原、廣寧二縣災賦。丙辰，以佟代為浙閩總督。

八月戊午朔，免延安府荒賦。己未，官軍剿瑞金餘寇，誅偽都督許勝可等。庚申，罷直省恤刑官，命巡撫慮囚。辛酉，免真寧縣十年災賦。壬戌，山東濮州、陽穀等縣地震有聲。甲戌，以張中元為江寧巡撫。丙子，以張秉貞為兵部尚書。庚辰，以傅以漸為祕書院大學士，任濬為刑部尚書。壬午，故明樂安王朱議水朋謀反，伏誅。

九月己丑，範文程以病罷。免西安、平涼、鳳翔三府十年災賦。庚寅，封線國安為三等伯。壬辰，申嚴隱匿逃人之禁。癸巳，免宣府、萬全右衛災賦。丙申，以董天機為直隸巡撫。壬子，以馮聖兆為延綏巡撫。

冬十月丁巳朔，享太廟。辛未，免廬、鳳、淮、揚四府，徐、滁、和三州災賦。丁丑，命重囚犯罪三法司進擬，仍令議政王、貝勒、大臣詳議。壬午，賑畿輔被水州縣。免祁陽等七縣逋賦。李定國陷高明，圍新會，耿繼茂請益師。

十一月丁亥，以陳泰為吏部尚書，阿爾津為正藍旗滿洲固山額真。尚可喜遣子入侍。壬寅，詔曰：「朕纘承鴻緒，十有一年，治效未臻，疆圉多故，水旱疊見，地震屢聞，皆朕不德之所致也。朕以眇躬託於王公臣庶之上，政教不修，瘡痍未復，而內外章奏，輒以『聖』稱，是重朕之不德也。朕方內自省抑，大小臣工亦宜恪守職事，共弭災患。凡章奏文移，不得稱『聖』。大赦天下，咸與更始。」癸卯，幸南苑。甲辰，耿繼茂遣子入侍。

十二月辛酉，和碩承澤親王碩塞薨。戊辰，免荊門、鍾祥等六州縣災賦。己巳，免磁、祥符等三十六州縣災賦。壬申，以濟度為定遠大將軍，徵鄭成功。尚可喜、耿繼茂、朱瑪喇敗李定國於新會，定國遁走。乙亥，鄭成功陷漳州，圍泉州。丁丑，命明安達禮徵羅剎。免西安五衛荒賦。江西賊霍武等率眾降。

是年，朝鮮，琉球，厄魯特部阿巴賴諾顏、諾門汗、額爾德尼達雲綽爾濟，索倫部索朗噶達爾漢，湯古忒部達賴喇嘛、諦巴班禪胡土克圖均來貢。

十二年春正月戊子，官軍敗賊於玉版巢，又擊藤縣賊，破之。庚寅，免東平、濟陽等十八州縣上年災賦。乙未，免直隸八府，河南彰德、衛輝、懷慶上年災賦。戊戌，詔曰：「親政以來，五年於茲。焦心勞思，以求治理，日望諸臣以嘉謨入告，匡救不逮。乃疆圉未靖，水旱頻仍，吏治墮汙，民生憔悴，保邦制治，其要莫聞。諸王大臣皆親見祖宗創業艱難，豈無長策，而未有直陳得失者，豈朕聽之不聰，虛懷納諫有未盡歟？天下之大，幾務之繁，責在一人，而失所輔導。朕雖不德，獨不念祖宗培養之澤乎！其抒忠藎，以慰朕懷。」辛丑，以韓岱為吏部尚書，伊爾德、阿喇善為都統。癸卯，以於時躍為廣西巡撫。甲辰，命在京七品以上，在外文官知府、武官副將以上，各舉職事及兵民疾苦，極言無隱。辛亥，修順治大訓。

二月庚申，復遣御史巡按直省。壬戌，大學士呂宮以疾免。癸亥，免成安等六縣上年災賦。己巳，賑旗丁。免平涼、漢陰二縣上年災賦。丙子，封博穆博果爾為和碩襄親王。免濱、寧陽等二十一州縣上年災賦。己卯，免滁、和二州上年災賦。庚辰，以陳之遴為弘文院大學士，王永吉為國史院大學士。癸未，耿繼茂、尚可喜敗李定國於興業。廣東高、雷、廉三府，廣西橫州平。

三月戊子，免湖廣石門縣上年災賦。以戴明說為戶部尚書。庚子，以佟國器為南贛巡撫，宜永貴為福建巡撫。壬寅，免鄖陽、襄陽二府上年被寇荒賦。甲辰，賜圖爾宸、史大成等進士及第出身有差。丁未，削續順公沈永忠爵。壬子，諭曰：「自明末擾亂，日尋干戈，學問之道，闕焉弗講。今天下漸定，朕將興文教，崇儒術，以開太平。直省學臣，其訓督士子，博通古今，明體達用。諸臣政事之暇，亦宜留心學問，佐朕右文之治。」癸丑，設日講官。

夏四月乙丑，免沈丘及懷慶衛上年災賦。丁丑，進封尼思哈為和碩敬謹親王，齊克新為和碩端重親王。癸未，詔修太祖、太宗聖訓。

五月乙酉，以圖海兼刑部尚書。辛卯，和碩鄭親王濟爾哈朗薨，輟朝七日。丁酉，以石廷柱為鎮海將軍，駐防京口。戊戌，以胡沙為鑲黃旗固山額真。庚子，以覺羅巴哈納為弘文院大學士。辛丑，靈丘縣地震有聲。乙巳，以覺羅郎球為戶部尚書。丙午，以李際期為兵部尚書。丁未，以恩格德為禮部尚書。己酉，以衛周祚為工部尚書。

六月甲寅，免杭州、寧波、金華、衢州、臺州災賦。丁卯，諭曰：「朕覽法司章奏，決囚日五、六人，或十餘人。念此愚氓，兵戈災祲之後，復罹法網，深可憫惻。有虞之世，民不犯於有司。漢文帝、唐太宗亦幾致刑措。今犯法日眾，豈風俗日偷歟？抑朝廷德教未敷，或讞獄者有失入歟？嗣後法司其明慎用刑，務求平允。」戊辰，免房山縣上年災賦。桂王將劉文秀寇常德，遣其黨犯岳州、武昌，官軍擊走之。己卯，封博果鐸為和碩莊親王。辛巳，命內十三衙門立鐵牌。諭曰：「中官之設，自古不廢。任使失宜，即貽禍亂。如明之王振、汪直、曹吉祥、劉瑾、魏忠賢輩，專權擅政，陷害忠良，出鎮典兵，流毒邊境，煽黨頌功，謀為不軌，覆敗相尋，深可鑒戒。朕裁定內官職掌，法制甚明。如有竊權納賄，交結官員，越分奏事者，凌遲處死。特立鐵牌，俾世遵守。」

秋七月癸未朔，日有食之。壬辰，復遣廷臣恤刑。辛亥，命直省繪進輿圖。

八月丙辰，免靈丘縣災賦。癸亥，以阿爾津為寧南靖寇大將軍，同卓羅駐防荊州，祖澤潤防長沙。乙丑，以多羅安郡王岳樂為左宗正，貝勒杜蘭為右宗正。癸酉，諭曰：「畿輔天下根本，部臣以運河決口，議徵逋賦。朕念畿內水旱相仍，人民荼苦，復供舊稅，其何以堪。今悉與蠲免。工築之費，別事籌畫。」免曹、城武等七州縣及臨清衛、齊河屯上年災賦。

九月癸未，免鳳陽災賦。壬寅，定武會試中式殿試如文進士。朱瑪喇、敦拜師還。丙午，頒禦制資政要覽、範行恆言、勸善要言、儆心錄，異姓公以下，文三品以上各一部。戊申，免兩當、寧遠二縣災賦。

冬十月辛亥朔，設尚寶司官。壬子，免蔚州及陽和、陽高二衛災賦。己未，免甘州、肅州、涼州、西寧災賦。辛酉，命每年六月慮囚，七月覆奏，著為令。癸亥，免磁、獲嘉等八州縣災賦。甲子，免隆平十一年以前逋賦、淄川等八縣災賦。丙寅，免宣府、大同災賦。戊辰，詔曰：「帝王以德化民，以刑輔治。茍律例輕重失宜，官吏舞文出入，政平訟理，其道曷由。朕覽讞獄本章，引用每多未愜。其以現行律例繕呈，朕將親覽更定之。」辛未，以祝世允為鑲紅旗滿洲固山額真。癸酉，以孫廷銓為兵部尚書。乙亥，修玉牒。丙子，龔鼎孳以罪免。

十一月壬午，免濱、堂邑等十三州縣災賦。癸未，鄭成功將犯舟山。乙酉，巡按御史顧仁坐納賄，棄市。丁亥，諭曰：「國家設督撫巡按，振綱立紀，剔弊發奸，將令互為監察。近來積習，乃彼此容隱。凡所糾劾止末員，豈稱設官之意。嗣有瞻顧徇私者，並坐其罪。」鄭成功將陷舟山，副將把成功降於賊。戊子，幸南苑。免鄖陽、襄陽逋賦，汲、淇、胙城等縣災賦。戊申，免臨漳災賦。

十二月丙辰，免耀州、同官、雒南災賦。癸亥，免安吉、仁和等十州縣，宣化八衛災賦。乙丑，頒大清滿字律。免臨清、齊河等十州縣，東昌衛災賦。丙寅，於時躍、祖澤遠平九團兩都瑤、僮一百九十二寨。己巳，多羅敏郡王勒度薨。癸酉，免涿、慶雲等三十三州縣，永平衛災賦。甲戌，以宜爾德為寧海大將軍，討舟山寇。以秦世禎為安徽巡撫，提督操江，陳應泰為浙江巡撫，白如梅為山西巡撫。免臨海等十八縣，祥符、蘭陽二縣，懷慶、群牧二衛災賦。

是年，喀爾喀部額爾德尼諾穆齊臺吉、門章墨爾根楚虎爾臺吉、伊世希布額爾德尼臺吉、額爾克戴青臺吉來朝。朝鮮，喀爾喀部畢席勒爾圖汗、俄木布額爾德尼、澤卜尊丹巴胡土克圖、丹津喇嘛、車臣汗、土謝圖汗、土謝圖汗下喇嘛塔爾達爾漢諾顏，厄魯特部杜喇爾渾津臺吉、都喇爾渾津阿里錄克三拖因、阿巴賴諾顏、鄂齊爾圖臺吉、噶爾丹霸，索倫部馬魯凱，訥墨禮河頭目伊庫達，黑龍江頭目庫拜，班禪胡土克圖，俄羅斯察幹汗遣使均來貢。朝鮮三至。厄魯特阿巴賴、鄂齊爾圖臺吉再至。

十三年春正月庚辰朔，幸南苑。癸未，諭修通鑑全書、孝經衍義。丙申，免漢中、鳳翔、西安上年災賦。己亥，鄭成功將犯臺州，副將馬信以城叛，降於賊。庚子，免廣德上年災賦十之一。甲辰，免富陽等六縣上年災賦。乙巳，免江西八年逋賦。

二月戊午，免荊州、安陸、常德、武昌、黃州上年災賦。庚申，免廣平上年災賦。丙寅，免岢嵐、五臺上年災賦。戊辰，命兩廣總督移駐梧州。官軍敗李定國於南寧。庚午，定部院滿官三年考滿、六年京察例。以李率泰為浙閩總督，王國光為兩廣總督。甲戌，以趙布泰為鑲黃旗固山額真。丙子，幸南苑，較射。免東平、濮、長山上年災賦。己卯，大學士馮銓致仕。

三月庚辰，幸瀛臺。癸未，免景陵等九縣上年災賦。癸巳，以費雅思哈為議政大臣，馬之先為川陜三邊總督。乙未，陳之遴有罪，以原官發盛京閒住。癸卯，諭曰：「朝廷立賢無方，比來罷譴雖多南人，皆以事論斥，非有所左右也。諸臣毋歧方隅，毋立門戶，毋挾忿肆誣，毋摭嫌苛訐，庶還蕩平之治。」丙午，諭曰：「朕親政以來，夙夜兢業，每期光昭祖德，蚤底治平，克當天心，以康民物。方睿王攝政，斥忠任奸，百姓怨嗟，望朕親政。乃者冬雷春雪，隕石雨土，所在見告。六載之中，康乂未奏，災祲時聞。是朕有負於百姓也。用是恐懼靡寧，冀昭告於上帝祖宗，實圖省戒，有司其涓日以聞。」

夏四月辛亥，廣西故明永安王朱華堧及土司等來降。乙卯，以災變祭告郊廟。辛酉，官軍破賊姚黃於夷陵。壬戌，太原陽曲地震。丁卯，以覺羅科爾坤為吏部尚書。庚午，免麟游荒賦。壬申，以梁清標為兵部尚書。丁丑，尚可喜復揭陽、普寧、澄海三縣。

五月辛卯，免大寧荒賦。癸巳，幸南苑。己亥，以羅託為鑲藍旗滿洲固山額真。覺羅郎球免。命明安達禮為理藩院尚書。以張懸錫為宣大總督。免荊門、京山等十一州縣，襄陽衛上年災賦。

閏五月戊申，幸瀛臺。丙辰，廣西都康等府土官來降。己未，乾清宮、坤寧宮、交泰殿及景仁、永壽、承乾、翊坤、鍾粹、儲秀宮成。以郎廷佐為江南江西總督，劉漢祚為福建巡撫。丙寅，以張朝璘為江西巡撫。

六月己丑，諭曰：「滿洲家人皆征戰所得，故立嚴法以儆逋逃。比年株連無已，朕心惻焉。念此僕隸，亦皆人子。茍以恩結，寧不知感。若任情因辱，雖嚴何益。嗣後宜體朕意。」壬辰，莒州地震有聲。庚子，免桃源上年荒賦。辛丑，容美土司田吉麟降。癸卯，命固山額真郎賽駐防福建。撤直省督催稅糧滿官。寧化賊帥黃素禾來降。

秋七月丁未朔，享太廟。戊申，官軍敗明桂王將龍韜於廣西，斬之。己酉，和碩襄親王博穆博果爾薨。庚戌，鄭成功將黃梧等以海澄來降。壬子，上初禦乾清宮。癸丑，大赦。戊午，以佟延年為甘肅巡撫。

八月戊寅，免廣信、饒州、吉安上年災賦。己丑，免莆田、仙游、興平衛十一、十二兩年災賦。辛卯，賑畿輔。壬辰，封黃梧為海澄公。停滿官榷關。癸巳，鄭成功軍陷閩安鎮，進圍福州，官軍擊卻之。丁酉，免順天比年災賦。己亥，免靖遠、洮岷等衛災賦。辛丑，命三年大閱，著為令。乙巳，免大同上年災賦。

九月丙午，官軍敗鄭成功將於夏關，又敗之於衡水洋，遂復舟山。癸亥，鄭成功將官顧忠來降。壬申，追封和碩肅親王豪格為和碩武肅親王。

冬十月丁丑，以蔣國柱為安徽巡撫，提督操江。戊寅，設登聞鼓。己卯，免宣府災賦，延綏鎮神木縣十之三。庚辰，四川賊帥鄧希明、張元凱率眾降。甲午，以胡全才為湖廣總督。乙未，幸南苑。丙申，以張尚撫治鄖陽。辛丑，官軍復辰州。壬寅，免和順縣災賦十之三。永順土司彭弘澍率所屬三州六司三百八十峒來降。癸卯，命陳之遴還京。

十一月丙午，還宮。丁未，興京陵工成。庚戌，祀天於圜丘。辛亥，幸南苑。申嚴左道之禁。戊午，免清水縣、鳳翔所災賦。丙寅，以張長庚為湖廣巡撫。免海州荒賦。辛未，免洛川災賦。

十二月己卯，冊內大臣鄂碩女董鄂氏為皇貴妃，頒恩赦。戊子，還宮。己丑，封盆挫監挫為闡化王。乙未，以李廕祖為湖廣總督。丁酉，加上皇太后尊號曰昭聖慈壽恭簡安懿章慶皇太后。戊戌，頒恩赦。

是年，土謝圖親王巴達禮、卓禮克圖親王吳克善、達爾漢巴圖魯郡王滿朱習禮、固倫額駙阿布鼐親王來朝。朝鮮，荷蘭，吐魯番，烏斯藏闡化王，喀爾喀部索特拔、宜爾登諾顏、喇嘛塔爾多爾濟達爾漢諾顏、車臣汗、土謝圖汗，土謝圖汗下丹津喇嘛、戴青、額爾德尼喇嘛，厄魯特部達賴吳巴什臺吉、訥穆齊臺吉、阿巴賴諾顏、察罕臺吉、馬賴臺吉、什虎兒戴青、額爾德尼臺吉、顧實汗下色棱諾顏，索倫部達爾巴均來貢。喀爾喀土謝圖汗、宜爾登諾顏再至。

十四年春正月辛亥，祈穀於上帝，以太祖武皇帝配。癸丑，以魏裔介為左都御史。甲寅，宜爾德師還。乙卯，以張懸錫為直隸山東河南總督。官軍敗鄭成功將於烏龍江，又敗之於惠安縣。戊午，諭曰：「制科取士，計吏薦賢，皆朝廷公典。臣子乃以市恩，甚無謂也。師生之稱，必道德相成，授受有自，方足當之。豈可攀援權勢，無端親暱。考官所得，及薦舉屬吏，輒號門生。賄賂公行，徑竇百出，鉆營黨附，相煽成風。朕欲大小臣工杜絕弊私，恪守職事，犯者論罪。」修金陵寢。庚申，以盧崇峻為宣大總督。甲子，諭曰：「我國家之興，治兵有法。今八旗人民，怠於武事，遂至軍旅隳敝，不及曩時。皆由限年定額，考取生童，鄉會兩試，即得錄用，及各衙門考取他赤哈哈番、筆帖式，徒以文字得官，遷轉甚速，以故人樂趨之。其一切停止。」丁卯，封猛峨、塔爾納為多羅郡王，多爾博為多羅貝勒，皇貴妃父鄂碩為三等伯。

二月戊寅，祭社稷。命儒臣纂修易經。癸未，故明崇陽王朱蘊鈐等來降。丁酉，祭歷代帝王廟。己亥，寬隱匿逃人律。以賽音達理為正白旗漢軍固山額真。壬寅，山西雲鎮地震有聲。癸卯，免沔陽、益陽上年災賦。

三月己酉，奉太宗文皇帝配享圜丘及祈穀壇。多羅郡王塔爾納薨。壬子，奉太祖武皇帝、太宗文皇帝配享方澤。癸丑，以配享禮成，大赦天下。甲寅，詔求遺書。丙辰，復孔子位號曰至聖先師。丁卯，定遠大將軍濟度師還。

夏四月甲戌，興寧縣雷連十二峒瑤官龐國安等來降。丁丑，流鄭芝龍於寧古塔。癸未，四川保寧府威、茂二州地大震。乙酉，以濟席哈為正紅旗滿洲都統。丁亥，以久旱，恤刑獄。辛卯，禱雨於郊壇，未還宮，大雨。丁酉，幸南苑。戊戌，置盛京奉天府。

五月癸卯朔，日有食之。丙午，以道喇為正紅旗蒙古固山額真。甲寅，封濟度為和碩簡親王。丁巳，以覺羅伊圖為兵部尚書。戊午，還宮。

六月辛巳，免彰德、衛輝二府上年災賦。壬午，免武陵縣上年災賦。辛丑，洪承疇以疾解任。

秋七月丙辰，削左都御史魏裔介職，仍戴罪辦事。庚申，以朱之錫為河道總督。

八月壬申，命敦拜為總管，駐防盛京。己丑，免山西荒地逃丁徭賦。丙申，鄭成功犯臺州，紹臺道蔡瓊枝叛，降於賊。丁酉，賚八旗貧丁。

九月辛丑，以亢得時為漕運總督，李國英為川陜三邊總督。丙午，初御經筵。以賈漢復為河南巡撫。癸丑，以高民瞻為四川巡撫。停直省秋決。丙寅，官軍復閩安鎮。丁卯，京師地震有聲。戊辰，詔曰：「自古變不虛生，率由人事。朕親政七載，政事有乖，致災譴見告，地震有聲。朕躬修省，文武群臣亦宜協心盡職。朕有闕失，輔臣陳奏毋隱。」

冬十月壬申，以開日講祭告先師孔子於弘德殿。免新樂上年災賦。癸酉，命固山額真趙布泰駐防江寧。丙子，皇第四子生。修賦役全書。辛巳，幸南苑。乙酉，閱武。丁亥，修孔子廟。戊子，還宮。庚寅，改梁化鳳為水師總兵官，駐防崇明。甲午，順天考官李振鄴、張我樸等坐受賄棄市。乙未，昭事殿、奉先殿成。

十一月壬寅，幸南苑。皇第五子常寧生。丙午，進安郡王岳樂為親王。庚戌，免吉水等八縣災賦。戊午，免霸、寶坻等二十八州縣，保安等四衛災賦。辛酉，荊州賊田國欽等來降。壬戌，明桂王將孫可望來降。固山貝子吞齊喀以罪削爵。

十二月癸酉，復命洪承疇經略五省，同羅託等取貴州。免新建、豐城災賦。甲戌，封孫可望為義王。癸未，命吳三桂自四川，趙布泰自廣西，羅託自湖南取貴州。丙戌，明桂王將譚新傳等降。丙申，以皇太后疾愈，賚旗兵，賑貧民。

是年，朝鮮，喀爾喀部畢席勒爾圖汗、冰圖臺吉、額爾德尼韋徵諾顏、吳巴什諾顏、土謝圖汗下完書克諾顏，厄魯特部敖齊爾圖臺吉子伊拉古克三、班第大胡土克圖、綽克圖臺吉、巴圖魯臺吉、達賴烏巴什臺吉，索倫部馬魯喀、虎爾格吳爾達爾漢，東夷託科羅氏、南迪歐，達賴喇嘛、班禪胡土克圖均來貢。朝鮮三至。

十五年春正月庚子，大赦。詔曰：「帝王孝治天下，禮莫大乎事親。比者皇太后聖躬違和，朕夙夜憂懼。賴荷天眷，今已大安。遘茲大慶，宜沛殊恩。其自王公以下，中外臣僚，並加恩賚。直省逋賦，悉與豁免。吏民一切詿誤，咸赦除之。」壬寅，停祭堂子。以多羅信郡王多尼為安遠靖寇大將軍，率師征雲南。戊午，祀圜丘，己未，祀方澤，辛酉，祀太廟社稷，以太后疾愈故。皇第四子薨。丙寅，以周召南為延綏巡撫。

二月甲戌，賑畿輔。甲申，免武清、漷上年災賦。己丑，減遼陽稅額。辛卯，川東賊帥張京等來降。甲午，命部院官各條陳事宜。乙未，御經筵。

三月辛丑，李定國黨閆維龍等陷橫州，官軍擊走之。甲辰，內監吳良輔以受賄伏誅。壬子，免襄陽、鄖陽荒賦。戊午，追封科爾沁巴圖魯王女為悼妃。甲子，追封皇第四子為和碩榮親王。

夏四月辛未，賜孫承恩等進士及第出身有差。丙子，官軍敗賊於合州，克重慶。癸未，免江夏等七縣十三年災賦。丙戌，較射於景山。辛卯，免淳化荒賦。大學士王永吉以罪免。壬辰，大學士陳之遴復以罪流盛京。

五月丁酉朔，日有食之。癸卯，調衛周祚為吏部尚書。戊申，以劉昌為工部尚書。更定銓選法。辛亥，鄭成功將犯澄海，游擊劉進忠以城叛，降於成功。壬子，免山東十一年以前灶丁逋課。己未，較射於景山。辛酉，裁詹事府官。壬戌，廣西賊將賀九儀犯賓州，官兵擊敗之。癸亥，以胡世安、衛周祚、李霨為內院大學士。甲子，官軍復沅靖，進取貴陽、平越、鎮遠等府，南丹、那地、獨山等州，撫寧土司俱降。

六月戊辰，吳三桂等敗李定國將劉正國於三坡，克遵義，拔開州。辛未，以趙廷臣為貴州巡撫。壬申，以佟國器為浙江巡撫，蘇弘祖為南贛巡撫。丙子，官軍敗海寇於白沙。辛巳，以李棲鳳為兩廣總督。甲申，以王崇簡為禮部尚書。壬辰，免靖、沅陵等十五州縣及平溪九衛所額賦。癸巳，鄭成功犯溫州，陷平陽、瑞安。

秋七月己亥，裁宣大總督。己酉，以潘朝選為保定巡撫。庚戌，沙爾虎達擊羅剎，敗之。改內三院大學士為殿閣大學士。設翰林院及掌院學士官。增各道御史三十人。己未，免桂陽、衡陽等十州縣上年災賦。甲子，以巴哈、費揚古、郭邁、屠祿會、馬爾濟哈、鄂莫克圖、坤巴圖魯、鄔布格德墨爾根袍、喀蘭圖、鄂塞、博洛塞冷、巴特瑪、巴泰俱為內大臣，趙國祚為浙江總督，李率泰專督福建。

八月癸酉，以李顯貴為鑲白旗漢軍固山額真。丙子，敕諭多尼等，授以方略。李定國將王興及水西宣慰使安坤等來降。癸巳，御經筵。

九月丁酉，以孫塔為鑲藍旗蒙古固山額真。庚戌，更定理藩院大闢條例。己酉，以能圖為左都御史。壬子，賜鑲黃、正黃、正白三旗官校金。甲寅，改內院大學士覺羅巴哈納、金之俊為中和殿大學士，額色黑、成克鞏為保和殿大學士，蔣赫德、劉正宗為文華殿大學士，洪承疇、傅以漸、胡世安為武英殿大學士，衛周祚為文淵閣大學士，李霨為東閣大學士。己未，免福州、興化、建寧三府，福寧州十二、十三兩年荒賦。癸亥，發帑賜出征軍士家。

冬十月壬午，以祖重光為順天巡撫。荊州、襄陽、安陸霪雨，江溢，漂沒萬餘人。

十一月甲午朔，海寇犯洛陽內港，官軍擊敗之。乙未，免鄖陽、襄陽荒賦。庚子，定宮中女官員額品級。辛丑，免林縣災賦十之三。江南考官方猶、錢開宗等坐納賄棄市。

十二月壬申，以索渾為鑲白旗滿洲固山額真。甲戌，免五臺災賦。壬午，故明宗室朱議滃率眾降。乙酉，以鄔赫為禮部尚書。免山陰等八縣上年災賦。戊子，以明安達禮為安南將軍，率師駐防貴州。己丑，諭曰：「川、湖、雲、貴之人，皆朕臣庶，寇亂以來，久罹湯火。今大軍所至，有來歸者，加意拊循，令其得所。能效力建功者，不靳爵賞。」

是年，朝鮮，喀爾喀部竇爾格齊諾顏、噶爾當臺吉、土謝圖汗、畢席勒爾圖汗、丹津喇嘛，厄魯特部阿巴賴諾顏，車臣臺吉下車臣俄木布、鄂齊爾圖臺吉，索倫部達把代，庫爾喀部塔爾善，使犬國頭目替爾庫，達賴喇嘛俱來貢。朝鮮、喀爾喀土謝圖汗、厄魯特阿巴賴諾顏再至。

十六年春正月甲午，桂王將譚文犯重慶，其弟譚詣殺之，及譚弘等來降。丁酉，以徐永正為福建巡撫。庚子，多尼克雲南，以捷聞。初，多尼、吳三桂、趙布泰會師於平越府之楊老堡，分三路取雲南。多尼自貴陽入，渡盤江至松嶺衛，與白文選遇，大敗之。三桂自遵義至七星關，不得進，乃由水西間道趨烏撒。趙布泰自都勻至盤江之羅顏渡，敗守將李成爵於山谷口，又敗李定國於雙河口，所向皆捷，遂俱抵雲南，入省城。李定國、白文選奉桂王奔永昌。癸卯，以林天擎為雲南巡撫。甲辰，以巴海為昂邦章京，駐防寧古塔。辛亥，賜外藩蒙古諸王貧乏者馬牛羊。癸丑，以趙廷臣為雲貴總督，卞三元為貴州巡撫。

二月丙寅，免潼關衛辛莊等屯上年災賦。丁卯，海寇犯溫州，官軍擊敗之。庚午，以雲、貴蕩平，命今秋舉會試。辛未，免荊州、潛江等九州縣及沔陽、安陸二衛上年災賦。丙子，命羅託等班師，明安達禮駐防荊州。壬午，以許文秀為山東巡撫。

三月丙申，以蔣國柱為江寧巡撫。己亥，以張仲第為延綏巡撫。戊申，以朱衣助為安徽巡撫。鄭成功犯浙江太平縣，官軍擊敗之。己酉，御經筵。甲寅，命吳三桂鎮雲南，尚可喜鎮廣東，耿繼茂鎮四川。丁巳，免襄陽等六縣災賦。

閏三月壬戌，大學士胡世安以疾解任。丁卯，定犯贓例，滿十兩者流席北，應杖責者不準折贖。甲申，免鍾祥縣上年災賦。圖海有罪，免。丙戌，封譚弘為慕義侯，譚詣為鄉化侯。丁亥，以張自德為陜西巡撫。

夏四月甲寅，多尼、吳三桂軍克鎮南州，白文選縱火燒瀾滄江鐵橋遁走。我軍進克永昌，李定國奉桂王走騰越，伏兵於磨盤山，我軍力戰，復克騰越。

五月壬戌，廣西南寧、太平、思恩諸府平。己巳，以劉秉政為寧夏巡撫。晉封滿朱習禮為和碩達爾漢巴圖魯親王。戊寅，官軍擊成功於定關，敗之，斬獲甚眾。辛巳，發內帑銀三十萬兩，以其半賑雲、貴窮黎，其半給徵兵餉。

六月庚子，朝鮮國王李淏薨。壬子，鄭成功陷鎮江府。

秋七月丁卯，以達素為安南將軍，同索洪、賴塔等率師征鄭成功。丙子，鄭成功犯江寧。庚辰，幸南苑。甲申，還宮。

八月己丑朔，江南官軍破鄭成功於高山，擒提督甘煇等，燒敵船五百餘艘。成功敗遁，我軍追至瓜州，敵兵大潰。先是，成功擁師十餘萬，戰艦數千，抵江寧城外，列八十三營，絡繹不絕，設大砲、地雷、雲梯、木柵，為久困之計，軍容甚盛。我軍噶褚哈、馬爾賽等自荊州以舟師來援，會蘇松水師總兵官梁化鳳及游擊徐登第、參將張國俊等各以軍至，總督郎廷佐合軍會戰，水陸並進，遂以捷聞。庚寅，御經筵。癸巳，幸南苑。以劉之源為鎮海大將軍，同梅勒章京張元勛等駐防鎮江。以蔡士英為鳳陽巡撫，總督漕運；宜永貴為安徽巡撫，提督操江。丙申，安南國都將武公恣遣使納款於洪承疇軍前。戊戌，還宮。甲辰，鄭成功復犯崇明，官軍擊敗之。乙巳，幸南苑。丙午，還宮。

九月庚申，免臺州四年至十年被寇稅賦。乙亥，賜陸元文等進士及第出身有差。丁丑，以杜立德為刑部尚書。戊寅，予故朝鮮國王李淏謚，封世子■B3為國王。庚辰，以海爾圖為鑲藍旗漢軍固山額真。辛巳，尊興京祖陵為永陵。甲申，幸南苑。

冬十月庚戌，洪承疇以疾解經略任。甲寅，奈曼部達爾漢郡王阿漢以罪削爵為庶人。

十一月己未，論故巽親王滿達海、端重親王博洛、敬謹親王尼堪前罪，削巽親王、端重親王爵，降其子為多羅貝勒。敬謹親王獨免。壬戌，以公渥赫、公樸爾盆為內大臣。丙寅，上獵於近畿。壬申，次昌平州，上酹酒明崇禎帝陵，遣學士麻勒吉祭王承恩墓。甲戌，遣官祭明帝諸陵，並增陵戶，加修葺，禁樵採。戊寅，皇第六子奇授生。己卯，次湯泉。甲申，次三屯營。追謚明崇禎帝為莊烈愍皇帝。丙戌，吳三桂取沅江。

十二月戊戌，還京。乙巳，定世職承襲例。庚戌，加公主封號。壬子，命耿繼茂移駐廣西。

是年，朝鮮，喀爾喀部丹津喇嘛、土謝圖汗、車臣汗、畢席勒爾圖汗、魯布臧諾顏、車臣濟農、昆都倫託音、土謝圖汗下多爾濟臺吉，厄魯特部阿布賴諾顏、達來吳霸西諾顏、俄齊爾圖臺吉，黑龍江能吉勒屯頭目韓批理，索倫部胡爾格烏爾達爾漢俱來貢。朝鮮，喀爾喀部土謝圖汗、丹津喇嘛再至。

十七年春正月丙寅，以朱國治為江寧巡撫。庚辰，京師文廟成。以能圖為刑部尚書。辛巳，詔曰：「自古帝王，統御寰區，治效已臻，則樂以天下；化理未奏，則罪在朕躬。敬天勤民，道不越此。朕續承祖宗鴻緒，兢兢圖治，十有七年。乃民生猶未盡遂，貪吏猶未盡除，滇、黔伏戎未靖，徵調時聞。反復思維，朕實不德，負上天之簡畀，忝祖宗之寄託，虛太后教育之恩，孤四海萬民之望。每懷及此，罔敢即安。茲以本年正月，祭告天地、太廟、社稷，抒忱引責。自今以後，元旦、冬至及朕壽令節慶賀表章，俱行停止。特頒恩赦，官民除十惡死罪外，悉減一等，軍流以下，咸赦除之。直省逋賦，概予豁免。有功者錄，孝義者旌。誕告中外，咸使聞知。」免洮州衛上年災賦。甲申，免莒、寧陽十二州縣上年災賦。

二月戊子，詔京官大學士、尚書自陳。其三品以下，親加甄別。吳三桂軍破賊於普洱。征南將軍趙布泰師還。壬辰，尚書劉昌自陳年老，致仕。癸巳，免貴陽等六府及土司上年災賦。復設鳳陽巡撫，駐泰州。戊戌，甄察直省督撫及京職三品以上漢官，石申、馮溥等錄敘黜降有差。壬寅，以林起龍為鳳陽巡撫。免淮、揚、鳳三府，徐州上年災賦。定每年孟春合祭天地日月及諸神於大享殿。癸卯，諭禮部：「向來孟春祈穀禮於大享殿舉行，今既行合祭禮於大享殿，以後祈穀禮於圜丘舉行。」壬子，免梁城所上年災賦。

三月癸亥，定平西、靖南二藩兵制。甲子，以史紀功為浙江巡撫。辛未，諭禮部：「朕載稽舊制，歲終祫祭之外，有奉先殿合祭之禮。自後元旦、皇太后萬壽及朕壽節，合祀於奉先殿。其詳議禮儀以聞。」論陷鎮江罪，革巡撫蔣國柱、提督管效忠職，免死為奴，協領費雅柱等棄市。甲戌，定固山額真漢稱曰都統，梅勒章京曰副都統，甲喇章京曰參領，牛錄章京曰佐領，昂邦章京曰總管。滿仍其舊。以袁懋功為雲南巡撫。丙子，御經筵。癸未，定王、貝勒、貝子、公妻女封號。甲申，更定民公、侯、伯以下，章京以上盔纓制。

夏四月丙戌，免寶坻、豐潤、武清上年災賦。甲午，以張長庚為湖廣總督。丙申，以劉祚遠為保定巡撫，張椿為陜西巡撫。辛丑，詔定匿災不報罪。癸卯，以白秉貞撫治鄖陽。丙午，皇第七子隆禧生。己酉，合祀天地於大享殿。

五月乙卯朔，以覺羅伊圖為吏部尚書。庚申，免綏德、膚施五州縣上年災賦。甲子，以阿思哈為兵部尚書，蘇納海為工部尚書。甲戌，以佟壯年為正藍旗漢軍都統，郭爾泰為鑲白旗蒙古都統。免沅州、鎮遠二衛災賦。己卯，詔曰：「前者屢詔引咎責躬，由今思之，皆具文而鮮實益。且十二、十三年間，時有過舉，經言官指陳，雖加處分，而此心介然未釋。今上天示儆，亢旱癘疫，災眚疊至。寇盜未息，民生困悴。用是深自刻責，夙夜靡寧。從前以言獲罪者，吏部列名具奏。凡國計民生利害，及朕躬闕失，各直言無隱。」庚辰，以張天福為正黃旗漢軍都統。壬午，覺羅巴哈納等以旱引罪自陳。上曰：「朕以旱災迭見，下詔責躬。卿等合辭引罪，是仍視為具文，非朕實圖改過意也。卿等職司票擬，僅守成規，未能各出所見，佐朕不逮。是皆朕不能委任大臣之咎。自後專加委任，其占力贊襄，秉公持正，以副朕懷。」多羅信郡王多尼師還。癸未，雲南土司那侖來降。

六月乙酉，始命翰林官於景運門入直。以阿思哈兼攝左都御史事。戊子，遣官省獄。以楊茂勛為湖廣巡撫。免澧、巴陵十二州縣及岳州等衛上年災賦。己丑，增祀商中宗、高宗、周成王、康王、漢文帝、宋仁宗、明孝宗於歷代帝王廟。罷遼太祖、金太祖、元太祖廟祀及宋臣潘美、張浚從祀。以蘇納海為兵部尚書。癸巳，以穆里瑪為工部尚書，白色純署河道總督。丙申，上以禱雨步至南郊齋宿。是日，大雨。戊戌，祀天於圜丘，又雨。己亥，大學士劉正宗、成克鞏、魏裔介以罪免。辛丑，命修舉天下名山大川、古帝王聖賢祀典。

秋七月甲寅朔，以霍達兼攝左都御史事。和碩簡親王濟度薨。戊午，編降兵為忠勇、義勇等十營，隸吳三桂，以降將馬寶等統之。丁卯，移祀北嶽於渾源州。己巳，免荊州、祁陽十三州縣及衡州等衛上年災賦。庚午，免均、保康七州縣及鄖、襄二衛上年荒賦。以楊義為工部尚書。丁丑，命耿繼茂移駐福建。寧古塔總管巴海敗羅剎於使犬部地，招撫費牙喀十五村一百二十餘戶。改徙席北流犯於寧古塔。庚辰，停遣御史巡按直省。壬午，以羅託為安南將軍，率師征鄭成功。癸未，能圖免。

八月丁亥，以彭有義為河南巡撫。己丑，免化、茂名四州縣及高州所上年災賦。庚寅，免武岡上年災賦。丙申，雲南車裏土司刀木禱來降。戊戌，以沈永忠為掛印將軍，鎮守廣東。辛丑，以愛星阿為定西將軍，徵李定國。壬寅，皇貴妃董鄂氏薨，輟朝五日。甲辰，追封董鄂氏為皇后。己酉，降將郝承裔叛，陷邛州，圍嘉定，官軍擊敗之。辛亥，以穆里瑪為鑲黃旗滿洲都統。

九月癸丑朔，安南國王黎維祺奉表來降。甲子，以佟鳳彩為四川巡撫。丁卯，偽將鄧耀據海康，官軍擊走之。壬申，以王登聯為保定巡撫。甲戌，免保昌六縣及南、韶二所十四年災賦。戊寅，幸昌平，觀故明諸陵。己卯，還宮。

冬十月丁亥，以覺羅雅布蘭為刑部尚書。戊子，罷朝鮮貢鷹。辛卯，幸近郊。甲午，還宮。己亥，以郭科為工部尚書。丁未，免睢、商丘十一州縣及歸德、睢陽二衛上年災賦。

十一月甲寅，免趙、柏鄉四州縣及真定衛上年災賦。乙卯，免寧、上饒四十六州縣上年災賦。丁巳，撤直省恤刑官。安南將軍明安達禮師還。辛酉，大學士劉正宗以罪免。壬戌，復遣御史巡按直省。乙丑，敬謹親王尼思哈薨。戊寅，免睢、虞城六州縣災賦。庚辰，免五河、安東上年災賦。

十二月癸巳，免邳、宿遷四州縣災賦。戊戌，免慶都災賦。甲辰，皇第八子永幹生。

是歲，朝鮮，喀爾喀部丹津喇嘛，土謝圖汗下萬舒克諾顏、七旗，厄魯特部鄂齊里汗，達賴喇嘛、班禪胡土克圖，阿里祿克山托因，虎爾哈部宜訥克，俄羅斯部察罕汗，使鹿索倫部頭目布勒、蘇定噶、索朗阿達爾漢子查木蘇來貢。朝鮮再至。

十八年春正月壬子，上不豫。丙辰，大漸。赦死罪以下。丁巳，崩於養心殿，年二十四。遺詔曰：「朕以涼德，承嗣丕基，十八年於茲矣。自親政以來，紀綱法度，用人行政，不能仰法太祖、太宗謨烈，因循悠忽，茍且目前。且漸習漢俗，於淳樸舊制，日有更張。以致國治未臻，民生未遂，是朕之罪一也。朕自弱齡，即遇皇考太宗皇帝上賓，教訓撫養，惟聖母皇太后慈育是依。隆恩罔極，高厚莫酬，朝夕趨承，冀盡孝養。今不幸子道不終，誠悃未遂，是朕之罪一也。皇考賓天，朕止六歲，不能服衰絰行三年喪，終天抱憾。惟侍奉皇太后順志承顏，且冀萬年之後，庶盡子職，少抒前憾。今永違膝下，反上廑聖母哀痛，是朕之罪一也。宗室諸王貝勒等，皆太祖、太宗子孫，為國藩翰，理宜優遇，以示展親。朕於諸王貝勒，晉接既疏，恩惠復鮮，情誼暌隔，友愛之道未周，是朕之罪一也。滿洲諸臣，或歷世竭忠，或累年效力，宜加倚託，盡厥猷為。朕不能信任，有才莫展。且明季失國，多由偏用文臣。朕不以為戒，委任漢官，即部院印信，間亦令漢官掌管。致滿臣無心任事，精力懈弛，是朕之罪一也。朕夙性好高，不能虛己延納。於用人之際，務求其德與己侔，未能隨才器使，致每嘆乏人。若舍短錄長，則人有微技，亦獲見用，豈遂至於舉世無才，是朕之罪一也。設官分職，惟德是用，進退黜陟，不可忽視。朕於廷臣，明知其不肖，不即罷斥，仍復優容姑息。如劉正宗者，偏私躁忌，朕已洞悉於心，乃容其久任政地。可謂見賢而不能舉，見不肖而不能退，是朕之罪一也。國用浩繁，兵餉不足。而金花錢糧，盡給宮中之費，未嘗節省發施。及度支告匱，每令諸王大臣會議，未能別有奇策，止議裁減俸祿，以贍軍餉。厚己薄人，益上損下，是朕之罪一也。經營殿宇，造作器具，務極精工。無益之地，糜費甚多。乃不自省察，罔體民艱，是朕之罪一也。端敬皇后於皇太后克盡孝道，輔佐朕躬，內政聿修。朕仰奉慈綸，追念賢淑，喪祭典禮，過從優厚。不能以禮止情，諸事太過，逾濫不經，是朕之罪一也。祖宗創業，未嘗任用中官。且明朝亡國，亦因委用宦寺。朕明知其弊，不以為戒。設立內十三衙門，委用任使，與明無異。致營私作弊，更逾往時，是朕之罪一也。朕性耽閒靜，常圖安逸，燕處深宮，御朝絕少。致與廷臣接見稀疏，上下情誼否塞，是朕之罪一也。人之行事，孰能無過？在朕日理萬幾，豈能一無違錯？惟聽言納諫，則有過必知。朕每自恃聰明，不能聽納。古云：『良賈深藏若虛，君子盛德，容貌若愚。』朕於斯言，大相違背。以致臣工緘默，不肯進言，是朕之罪一也。朕既知有過，每自刻責生悔。乃徒尚虛文，未能省改，過端日積，愆戾愈多，是朕之罪一也。太祖、太宗創垂基業，所關至重。元良儲嗣，不可久虛。朕子玄燁，佟氏妃所生，岐嶷穎慧，克承宗祧，茲立為皇太子。即遵典制，持服二十七日，釋服即皇帝位。特命內大臣索尼、蘇克薩哈、遏必隆、鰲拜為輔臣。伊等皆勛舊重臣，朕以腹心寄託。其勉矢忠藎，保翊沖主，佐理政務。布告中外，咸使聞知。」

三月癸酉，上尊謚曰體天隆運英睿欽文大德弘功至仁純孝章皇帝，廟號世祖，葬孝陵。累上尊謚曰體天隆運定統建極英睿欽文顯武大德弘功至仁純孝章皇帝。

論曰：順治之初，睿王攝政。入關定鼎，奄宅區夏。然兵事方殷，休養生息，未遑及之也。迨帝親總萬幾，勤政愛民，孜孜求治。清賦役以革橫徵，定律令以滌冤濫。蠲租貸賦，史不絕書。踐阼十有八年，登水火之民於衽席。雖景命不融，而丕基已鞏。至於彌留之際，省躬自責，布告臣民。禹、湯罪己，不啻過之。書曰：「亶聰明作元後，元後為民父母。」其世祖之謂矣。
