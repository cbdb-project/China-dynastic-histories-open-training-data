張通古，字樂之，易州易縣人。讀書過目不忘，該綜經史，善屬文。遼天慶二年進士第，補樞密院令史。丁父憂，起復，懇辭不獲，因遁去，屏居興平。太祖定燕京，割以與宋。宋人欲收人望，召通古。通古辭謝，隱居易州太寧山下。宗望復燕京，侍中劉彥宗與通古素善，知其才，召為樞密院主奏，改兵刑房承旨。天會四年，初建尚書省，除工部侍郎，兼六部事。高慶裔設磨勘法，仕宦者多奪官，通古亦免去。遼王宗乾素知通古名，惜其才，遣人諭之使自理。通古不肯，曰：「多士皆去，而己何心，獨求用哉！」宗乾為論理之。除中京副留守，為詔諭江南使，宋主欲南面，使通古北面。通古曰：「大國之卿當小國之君。天子以河南、陜西賜之宋，宋約奉表稱臣，使者不可以北面。若欲貶損使者，使者不敢傳詔。」遂索馬欲北歸。宋主遽命設東西位，使者東面，宋主西面，受詔拜起皆如儀。使還，聞宋已置戍河南，謂送伴韓肖胄曰：「天子裂壤地益南國，南國當思圖報大恩。今輒置守戍，自取嫌疑，若興師問罪，將何以為辭？江左且不可保，況齊乎？」肖胄惶恐曰：「敬聞命矣。」即馳白宋主。宋主遽命罷戍。通古至上京，具以白宗乾，且曰：「及其部置未定，當議收復。」宗乾喜曰：「是吾志也。」即除參知行臺尚書省事。未幾，詔宗弼復取河南，通古請先行至汴諭之。比至汴，宋人已去矣。或謂通古曰：「宋人先退，詐也，今聞將自許、宿來襲我。」通古曰：「南人宣言來者，正所以走耳。」乃使人覘之，宋人果潰去。宗弼撫髀笑曰：「誰謂書生不能曉兵事哉？」

河南卒孫進詐稱「皇弟按察大王」，謀作亂。是時海陵為相，內懷覬覦，欲先除熙宗弟胙王常勝，因孫進稱皇弟大王，遂指名為胙王以誣構之。熙宗自太子濟安薨後，繼嗣未定，深以為念。裴滿后多專制，不得肆意後宮，頗鬱鬱，因縱酒，往往迷惑妄怒，手刃殺人。及海陵中傷胙王，熙宗以為信然不疑，遣護衛特思就汴京鞫治。行臺知熙宗意在胙王，導引孫進連屬之。通古執其咎，極力辯止。及孫進引服，蓋假託名稱，將以惑眾，規取財物耳，實無其人也。特思奏狀，海陵譖之曰：「特思且將徼福於胙王。」熙宗益以海陵為信，遂殺胙王，并特思殺之。行臺諸人乃責通古曰：「為君所誤，今坐死矣。」通古曰：「以正獲罪死，賢於生。」海陵既殺胙王，不復緣害他人，由是坐止特思，行臺不坐。

天德初，遷行臺左丞，進拜平章政事，封譚王，改封鄆王。以疾求解機務，不許。拜司徒，封沈王。海陵御下嚴厲，收威柄，親王大臣未嘗少假以顏色，惟見通古，必以禮貌。

會磁州僧法寶欲去，張浩、張暉欲留之不可得，朝官又有欲留之者。海陵聞其事，詔三品以上官上殿，責之曰：「聞卿等每到寺，僧法寶正坐，卿等皆坐其側，朕甚不取。佛者本一小國王子，能輕舍富貴，自苦修行，由是成佛，今人崇敬。以希福利，皆妄也。況僧者，往往不第秀才，市井游食，生計不足，乃去為僧，較其貴賤，未可與簿尉抗禮。閭閻老婦，迫於死期，多歸信之。卿等位為宰輔，乃復效此，失大臣體。張司徒老成舊人，三教該通，足為儀表，何不師之？」召法寶謂之曰：「汝既為僧，去住在己，何乃使人知之？」法寶戰懼，不知所為。海陵曰：「汝為長老，當有定力，今乃畏死耶？」遂於朝堂杖之二百，張浩、張暉杖二十。

正隆元年，以司徒致仕，進封曹王。是年，薨，年六十九。

通古天資樂易，不為表襮，雖居宰相，自奉如寒素焉。子沉，天德三年，賜楊建中榜及第。
