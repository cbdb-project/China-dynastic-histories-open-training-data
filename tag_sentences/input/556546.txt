張浩，字浩然，遼陽渤海人。本姓高，東明王之後。曾祖霸，仕遼而為張氏。天輔中，遼東平，浩以策干太祖，太祖以浩為承應御前文字。天會八年，賜進士及第，授秘書郎。太宗將幸東京，浩提點繕修大內，超遷衛尉卿，權簽宣徽院事，管勾御前文字，初定朝儀。求養親，去職。起為趙州刺史。官制行，以中大夫為大理卿。天眷二年，詳定內外儀式，歷戶、工、禮三部侍郎，遷禮部尚書。田玨黨事起，臺省一空，以浩行六部事。簿書叢委，決遣無留，人服其才。以疾求外，補除彰德軍節度使，遷燕京路都轉運使。俄改平陽尹。平陽多盜，臨汾男子夜掠人婦，浩捕得，榜殺之，盜遂衰息。近郊有淫祠，郡人頗事之。廟祝、田主爭香火之利，累年不決。浩撤其祠屋，投其像水中。強宗黠吏屏跡，莫敢犯者。郡中大治。乃繕葺堯帝祠，作擊壤遺風亭。

海陵召為戶部尚書，拜參知政事。天德二年，丁母憂。起復參知政事，進拜尚書右丞。天德三年，廣燕京城，營建宮室。浩與燕京留守劉筈、大名尹盧彥倫監護工作，命浩就擬差除。既而暑月，工役多疾疫。詔發燕京五百里內醫者，使治療，官給藥物，全活多者與官，其次給賞，下者轉運司舉察以聞。

貞元元年，海陵定都燕京，改燕京為中都，改析津府為大興府。浩進拜平章政事，賜金帶玉帶各一，賜宴于魚藻池。浩請凡四方之民欲居中都者，給復十年，以實京城，從之。拜尚書右丞相兼侍中，封潞王，賜其子汝霖進士及第。未幾，改封蜀王，進拜左丞相。正隆二年，改封魯國公。表乞致仕。海陵曰：「人君不明，諫不行，言不聽，則宰相求去。宰相老病不能任事則求去。卿於二者何居？」浩對曰：「臣羸病不堪任事，宰相非養病之地也，是以求去。」不許。

海陵欲伐宋，將幸汴，而汴京大內失火，於是使浩與敬嗣暉營建南京宮室。浩從容奏曰：「往歲營治中都，天下樂然趨之。今民力未復，而重勞之，恐不似前時之易成也。」不聽。浩朝辭，海陵問用兵利害。浩不敢正諫，乃婉詞以對，欲以微止海陵用兵，奏曰：「臣觀天意，欲絕趙氏久矣。」海陵愕然曰：「何以知之？」對曰：「趙構無子，樹立疏屬，其勢必生變，可不煩用兵而服之。」海陵雖喜其言，而不能從也。浩至汴，海陵時時使宦者梁珫來視工役，凡一殿之成，費累巨萬。珫指曰：「某處不如法式。」輒撤之。浩不能抗而與之均禮。汴宮成，海陵自燕來遷居之。浩拜太傅、尚書令，進封秦國公。

海陵至汴，累月不視朝，日治兵南伐，部署諸將。浩欲奏事，不得見。會海陵遣周福兒至浩家，浩附奏曰：「諸將皆新進少年，恐誤國事。宜求舊人練習兵者，以為千戶謀克。」而海陵部署已定，惡聞其言，乃杖之。海陵自將發汴京，皇后、太子居守。浩留治尚書省事。

世宗即位于遼陽，揚州軍變，海陵遇害。都督府使使殺太子光英于南京。浩遣戶部員外郎完顏謀衍上賀表。明年二月，浩朝京師，入見。世宗謂曰：「朕思天位惟艱，夙夜惕懼，不遑寧處。卿國之元老，當戮力贊治，宜令後世稱揚德政，毋失委注之意也。」俄拜太師、尚書令，封南陽郡王。世宗曰：「卿在正隆時為首相，不能匡救，惡得無罪。營建兩宮，殫竭民力，汝亦嘗諫，故天下不以咎汝，惟怨正隆。而卿在省十餘年，練達政務，故復用卿為相，當自勉，毋負朕意。」浩頓首謝。居數日，世宗謂浩曰：「卿為尚書令，凡人材有可用者，當舉用之。」浩舉紇石烈志寧等，其後皆為名臣。

浩有疾，在告者久之。遣左司郎中高衎及浩姪汝弼宣諭。浩力疾入對，即詔入朝毋拜，許設座殿陛之東，若有咨謀，然後進對。或體中不佳，不必日至省中，大政可就第裁決。浩雖受詔，然每以退為請。三年夏，復申前請。乃除判東京留守。疾不能赴任，因請致仕。

初，近侍有欲罷科舉者，上曰：「吾見太師議之。」浩入見，上曰：「自古帝王有不用文學者乎？」浩對曰：「有。」曰：「誰歟？」浩曰：「秦始皇。」上顧左右曰：「豈可使我為始皇乎！」事遂寢。

