元明善，字復初，大名清河人。其先蓋拓跋魏之裔，居清河者，至明善四世矣。明善資穎悟絕，出讀書，過目輒記，諸經皆有師法，而尤深於《春秋》。弱冠游吳中，已名能文章。浙東使者薦為安豐、建康兩學正。闢掾，行樞密院。時董士選僉院事，待之若賓友，不敢以曹屬御之。及士選升江西左丞，又闢為省掾。會贛州賊劉貴反，明善從士選將兵討之，擒賊三百人。明善議緩詿誤，得全活者百三十人。一日，將佐白：「宜多戮俘獲，及尸一切死者，以張軍聲。」明善固爭，以為王者之師，恭行天罰，小醜跳梁，戮其渠魁可爾，民何辜焉。既又得賊所書贛、吉民丁十萬於籍者，有司喜，欲滋蔓為利，明善請火其籍以滅跡，二郡遂安。升掾南行臺。未幾，授樞密院照磨。轉中書左曹掾，掾曹無留事。始，明善在江西時，張瑄為其省參政，明善有馬，駿而瘠，瑄假為從騎，久益壯，瑄愛之，致米三十斛酬其直。後瑄敗，江浙行省籍其家，得金穀之簿，書「米三十斛送元復初」，不言以酬馬直，明善坐免。久之，有為辨白其事者，乃復掾省曹。

仁宗居東宮，首擢為太子文學。及即位，改翰林待制。與修成宗、順宗《實錄》，升翰林直學士。詔節《尚書》經文，譯其關政要者以進。明善舉宋忠臣子集賢直學士文升同譯潤，許之。書成，每奏一篇，帝必稱善，曰：「二帝三王之道，非卿莫聞也。」興聖太后既受尊號，廷臣請因肆赦，明善曰：「數赦，非善人之福，宥過可也。」奉旨出賑山東、河南饑，時彭城、下邳諸州連數十驛，民餓馬斃，而官無文書賑貸，明善以鈔萬二千錠分給之，曰：「擅命獲罪，所不辭也。」還，修《武宗實錄》，又升翰林侍講學士，預議科舉、服色等事。延祐二年，始會試天下進士，明善首充考試官，及廷試，又為讀卷官，所取士後多為名臣。改禮部尚書，正孔氏宗法，以宣聖五十四世孫思晦襲封衍聖公，事上，制可之。擢參議中書省事，旋復入翰林為侍讀，歲中拜湖廣行省參知政事。又召入集賢為侍讀，議廣廟制。升翰林學士，修《仁宗實錄》。英宗親課太室，禮官進祝冊，請署御名，命明善代署者三，眷遇之隆，當時莫並焉。至治二年，卒於位。泰定間，贈資善大夫、河南行省左丞，追封清河郡公，謚曰文敏。

明善早以文章自豪，出入秦、漢間，晚益精詣，有文集行世。

初在江西、金陵，每與虞集劇論，以相切劘。明善言：「集治諸經，惟硃子所定者耳，自漢以來先儒所嘗盡心者，考之殊未博。」集亦言：「凡為文辭，得所欲言而止，必如明善云『若雷霆之震驚，鬼神之靈變』然後可，非性情之正也。」二人初相得甚歡，至京師，乃復不能相下。董士選之自中臺行省江浙也，二人者俱送出都門外，士選曰：「伯生以教導為職，當早還，復初宜更送我。」集還，明善送至二十里外，士選下馬入邸舍中，為席，出橐中肴，酌酒同飲，乃舉酒屬明善曰：「士選以功臣子，出入臺省，無補國家，惟求得佳士數人，為朝廷用之，如復初與伯生，他日必皆光顯，然恐不免為人構間。復初中原人也，仕必當道；伯生南人，將為復初摧折。今為我飲此酒，慎勿如是。」明善受卮酒，跪而酹之。起立，言曰：「誠如公言，無論他日，今隙已開矣。請公再賜一卮，明善終身不敢忘公言！」乃再飲而別。真人吳全節，與明善交尤密，嘗求明善作文。既成，明善謂全節曰：「伯生見吾文，必有譏彈，吾所欲知。成季為我治具，招伯生來觀之，若已入石，則無及矣。」明日，集至，明善出其文，問何如，集曰：「公能從集言，去百有餘字，則可傳矣。」明善即泚筆屬集，凡刪百二十字，而文益精當。明善大喜，乃歡好如初。集每見明經之士，亦以明善之言告之。
