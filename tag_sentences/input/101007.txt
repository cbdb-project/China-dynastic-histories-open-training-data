王鶚，字百一，曹州東明人。曾祖成，祖立，父琛。鶚始生，有大鳥止於庭，鄉先生張奫曰：「鶚也。是兒其有大名乎！」因名之。幼聰悟，日誦千餘言，長工詞賦。金正大元年，中進士第一甲第一人出身，授應奉翰林文字。六年，授歸德府判官，行亳州城父令。七年，改同知申州事，行蔡州汝陽令，丁母憂。天興二年，金主遷蔡，詔尚書省移書恆山公武仙進兵。金主覽書，問誰為之，右丞完顏仲德曰：「前翰林應奉王鶚也。」曰：「朕即位時狀元耶？」召見，惜擢用之晚，起復，授尚書省右司都事，升左右司郎中。三年，蔡陷，將被殺，萬戶張柔聞其名，救之，輦歸，館於保州。

甲辰冬，世祖在籓邸，訪求遺逸之士，遣使聘鶚。及至，使者數輩迎勞，召對。進講《孝經》、《書》、《易》，及齊家治國之道，古今事物之變，每夜分乃罷。世祖曰：「我雖未能即行汝言，安知異日不能行之耶！」歲餘，乞還，賜以馬，仍命近侍闊闊、柴禎等五人從之學。繼命徙居大都，賜宅一所。嘗因見，請曰：「天兵克蔡，金主自縊，其奉御絳山焚葬汝水之傍，禮為舊君有服，願往葬祭。」世祖義而許之，至則為河水所沒，設具牲酒，為位而哭。

庚申，世祖即位，建元中統，首授翰林學士承旨，制誥典章，皆所裁定。至元元年，加資善大夫。上奏：「自古帝王得失興廢可考者，以有史在也。我國家以神武定四方，天戈所臨，無不臣服者，皆出太祖皇帝廟謨雄斷所致，若不乘時紀錄，竊恐久而遺亡，宜置局纂就實錄，附修遼、金二史。」又言：「唐太宗始定天下，置弘文館學士十八人，宋太宗承太祖開創之後，設內外學士院，史冊爛然，號稱文治。堂堂國朝，豈無英才如唐、宋者乎！」皆從之，始立翰林學士院，鶚遂薦李冶、李昶、王磐、徐世隆、高鳴為學士。復奏立十道提舉學校官。

有言事者，謂宰執非其人，詔儒臣廷議可任宰相者。時阿合馬巧佞，欲乘隙取相位，大臣復助之，眾知其非，莫敢言。鶚奮然擲筆曰：「吾以衰老之年，無以報國，即欲舉任此人為相，吾不能插驢尾矣。」振袖而起，奸計為之中止。五年，乞致仕，詔有司歲給廩祿終其身，有大事則遣使就問之。十年，卒，年八十四，謚文康。

鶚性樂易，為文章不事雕飾，嘗曰：「學者當以窮理為先，分章析句，乃經生舉子之業，非為己之學也。」著《論語集義》一卷，《汝南遺事》二卷，詩文四十卷，曰《應物集》。無子，以婿周鐸子之綱承其祀。之綱官至翰林侍講學士。
