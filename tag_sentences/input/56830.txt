孫士毅，字智冶，一字補山，浙江仁和人。少穎異，力學。乾隆二十六年進士，以知縣歸班待銓。二十七年，高宗南巡，召試，授內閣中書，充軍機章京。遷侍讀。大學士傅恆督師討緬甸，以士毅典章奏。敘勞，遷戶部郎中。擢大理寺少卿。出為廣西布政使。擢雲南巡撫。總督李侍堯以贓敗，士毅坐不先舉劾，奪職，遣戍伊犁，錄其家，不名一錢。上嘉其廉，命纂校四庫全書，授翰林院編修。書成，擢太常寺少卿。復出為山東布政使。擢廣西巡撫，移廣東。初上官，疏言：「廣東海洋交錯，奸宄易藏。惟有潔以持身，嚴以察吏，不敢因循諱飾。」上諭以勉效李湖，湖為廣東巡撫，以風厲有聲為上所深賞也。

尋署兩廣總督。陜甘總督福康安議練兵，詔下雲、貴、四川、兩廣、福建諸行省令仿行。士毅疏請廣東練水陸兵二萬八千五百三十二人，廣西練兵一萬一千二百九十六人，選人材精壯、技藝嫺習，責督、撫、提、鎮實心訓練；請嚴立科條，以懲積習。上諭曰：「此可徐徐為之，而必以實。」尋還巡撫任。廣東民悍，多逋賦，州縣吏當上計，或以私財應，冀課最，民益延抗為得計。士毅詳覈積逋，遣幹按治逋賦最多諸州縣，自乾隆四十年後，具冊督追。州縣吏以私財應計政者，察無他私弊，以督追所得償之。上獎其能，惟謂：「州縣吏職催科，乃以不能振作，民多逋賦。以私財應計政，不罪其誑已為寬典；若以督追所得償之，將何以示儆？令續徵逋賦當悉入官。」茭塘者，群盜所聚，拒捕傷官。士毅擒其渠，戮以徇。上復嘉其能，賜花翎。兩廣總督富勒渾縱其僕受賕，事聞，下士毅按治得實，富勒渾坐譴。上以士毅持正，即遷兩廣總督。富勒渾疏論廣東鹺政，請增運艘，按季徵餉價，復三十九埠運商清積逋。士毅受事，疏言：「增運艘，當去封押之擾，定經久之規，俾新舊船戶皆各樂從；按季徵餉價，當復舊例，歲終奏銷；三十九埠運商以逋課黜，中鉛山、南康、上猶、英德四埠當先復，清積逋當自三十九埠始。」皆下部議行。

五十二年，臺灣林爽文為亂，士毅詣潮州戒備。師行，遣兵助剿，芻茭、器械皆立辦，加太子太保，賜雙眼翎、一等輕車都尉世職。五十三年，臺灣平，圖形紫光閣。會安南國王黎維祁為其臣阮惠所逐，其母、妻叩關告變。士毅以聞，督兵詣龍州防鎮南關，帝嘉其識輕重、知大體，命自廣西入安南，別遣雲南提督烏大經自蒙自進。阮惠遣將拒於壽昌江，又分兵屯嘉觀。士毅師至，擊破惠所遣將，渡壽昌江，再進至市球江，惠守備甚設。士毅令陽於下游為浮橋，若將渡；密遣總兵張朝龍自上游渡，出賊後，賊恇擾。士毅勒兵乘筏渡，賊棄寨走；縱擊，賊自投江中死，尸蔽江。游擊張純等亦擊破惠屯嘉觀軍，副將慶成等設伏擒惠將。師再進至富良江，江南即黎城，惠令盡收戰艦泊南岸拒守。士毅縛筏載兵，令提督許世亨將二百人夜過江，掠小舟數十，更番渡兵。黎明，兵渡者二千餘。惠軍以舟遁，張純追及之，分焚其舟，盡殲之，遂復黎城，阮惠走富春。維祁至軍中，士毅承旨封為安南國王。捷聞，封一等謀勇公，賜紅寶石頂。士毅辭，不許。命班師，士毅猶豫未即行。

五十四年春正月，阮惠率其徒攻黎城，維祁亦挈其孥潛遁。士毅引兵退，渡市球江，駐江北。惠軍追至，總兵李化龍殿，度浮橋，墮水死；浮橋斷，提督許世亨等皆戰死。士毅還入鎮南關，維祁與母子偕至，置諸南寧。上以士毅不遵詔班師，有此挫折，罷封爵，並撤紅寶石頂、雙眼花翎，解總督任，以福康安代之。方惠追我師至富良江，士毅欲復渡江與決戰，世亨力諫，謂損大臣、傷國體，令千總薛忠挽其韁而退。至是具疏自劾，令駐鎮南關治事。惠尋遣使求內附，福康安至，與士毅嚴斥之。既，以黎氏瞀亂，不堪復立國，遂偕奏安南不必用兵狀，帝從其議。尋召士毅還京師，授兵部尚書，充軍機大臣，直南書房。是年冬，命署四川總督，逾歲真除。未幾，兩江總督書麟坐高郵書吏偽印冒徵被譴，以士毅代之，諭以江南吏治廢弛久，當黽勉整飭，毋徇隱。徐州王平莊河決，築毛城鋪堤堰，賑被水諸州縣，俱稱旨。五十六年，召授吏部尚書、協辦大學士。

廓爾喀用兵，命攝四川總督，督餉。士毅自打箭爐出駐察木多，師已入後藏，復馳詣前藏，饋運無匱。以勞，復賜雙眼花翎。五十七年，廓爾喀平，再圖形紫光閣。旋授文淵閣大學士，兼禮部尚書。偕福康安、和琳駐前藏謀善後。福康安率金川土司入覲，命士毅再權四川總督。福康安移雲貴總督，以和琳代之。上令士毅留四川董理討廓爾喀之役軍需奏銷，士毅乞留福康安、和琳會覈，上不許。

六十年春，湖南苗為亂，入四川秀山境，士毅督兵駐守擊賊。嘉慶元年，湖北教匪為亂，侵四川酉陽境。士毅移軍來鳳，戰屢勝，封三等男。賊屯茶園溪，大雨旬日，詗無備。夜擊賊，人持短兵坌湧入，千總張超執長矛先登，斬其魁，追奔四十餘里。賊退據旗鼓寨，士毅移軍從之。六月，卒於軍中，贈公爵，謚文靖。以其孫均襲伯爵。

士毅故善和珅，病篤，遺書請入旗，高宗特許之，命均入漢軍正白旗，授散秩大臣。尋以幼罷。十一年，自陳廢疾，請以同祖弟玉墀襲爵，仁宗諭曰：「士毅克黎城，皇考命班師。士毅意在貪功，遲延失事，兵潰入關。所奏多有虛飾。朕體皇考遺意，未予追求。今均既病廢，士毅原授伯爵當裁撤，並令均出旗歸原籍。」
