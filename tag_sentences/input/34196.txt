孫星衍，字淵如，陽湖人。少與同里楊芳燦、洪亮吉、黃景仁文學相齊。袁枚品其詩，曰「天下奇才」，與訂忘年交。星衍雅不欲以詩名，深究經、史、文字、音訓之學，旁及諸子百家，皆必通其義。乾隆五十二年，以一甲進士授翰林院編修，充三通館校理。五十四年，散館，試厲志賦，用史記「如畏」，大學士和珅疑為別字，置三等改部。故事，一甲進士改部，或奏請留館，又編修改官可得員外，前此吳文煥有成案。珅示意欲使往見，星衍不肯屈節，曰：「主事終擢員外，何汲汲求人為？」自是編修改主事遂為成例。

官刑部，為法寬恕，大學士阿桂、尚書胡季堂悉器重之。有疑獄，輒令依古義平議，所平反全活甚眾。退直之暇，輒理舊業。洊升郎中。六十年，授山東兗沂曹濟道。

嘉慶元年七月，曹南水漫灘潰，決單縣地，星衍與按察使康基田鳩工集夫，五日夜，從上游築堤遏禦之，不果決。基田謂此役省國家數百萬帑金也。尋權按察使，凡七閱月，平反數十百條，活死罪誣服者十餘獄。濰縣有武人犯法，賄和珅門，囑託大吏。星衍訪捕鞫之，械和門來者於衢。及回本任，值曹工漫溢，星衍以無工處所得疏防咎，特旨予留任。曹工分治引河三道，星衍治中段。畢工，較濟東道、登萊道上下段省三十餘萬。先是河工分賠之員或得羨餘，謂之扣費，星衍不取，悉以給引河工費。時曹工尚未合，河督、巡撫亟奏合龍，移星衍任，尋又奏稱合而復開。開則分賠兩次壩工銀九萬兩，當半屬後任，而司事者並以歸星衍。星衍亦任之，曰：「吾既兼河務，不能不為人受過也。」

四年，丁母憂歸，浙撫阮元聘主詁經精舍。星衍課諸生以經史疑義及小學、天部、地理、算學、詞章，不十年，舍中士皆以撰述名家。服闋入都，仍發山東，十年，補督糧道。十二年，權布政使。值侍郎廣興在省，按章供張煩擾，星衍不肯妄支。後廣以賄敗，豫、東兩省多以支庫獲罪，星衍不與焉。十六年，引疾歸。

星衍博極群書，勤於著述。又好聚書，聞人家藏有善本，借鈔無虛日。金石文字，靡不考其原委。嘗病古文尚書為東晉梅賾所亂，官刑部時，即集古文尚書馬鄭注十卷、逸文二卷。歸田後，又為尚書今古文注疏三十九卷，其序例云：「尚書古注散佚，今刺取書傳升為注者五家三科之說：一，司馬遷從孔氏安國問故，是古文說；一，書大傳伏生所傳歐陽高、大夏侯勝、小夏侯建，是今文說；一，馬氏融、鄭氏康成雖有異同，多本衛氏宏、賈氏逵，是孔壁古文說：皆疏明出典。其先秦諸子所引古書說及緯書、白虎通等，漢、魏諸儒今文說、許氏說文所載孔壁古文，注中存其異文、異字，其說則附疏中。」其意在網羅放失舊聞，故錄漢、魏人佚說為多，又兼採近代王鳴盛、江聲、段玉裁諸人書說。惟不取趙宋以來諸人注，以其時文籍散亡，較今代無異聞，又無師傳，恐滋臆說也。凡積二十二年而後成。

其他撰輯，有周易集解十卷，夏小正傳校正三卷，明堂考三卷，考注春秋別典十五卷，爾雅廣雅詁訓韻編五卷，魏三體石經殘字考一卷，孔子集語十七卷，晏子春秋音義二卷，史記天官書考證十卷，建立伏博士始末二卷，寰宇訪碑錄十二卷，金石萃編二十卷，續古文苑二十卷，詩文集二十五卷。二十三年，卒，年六十六。星衍晚年所著書，多付文登畢亨、嘉興李貽德為卒其業。
