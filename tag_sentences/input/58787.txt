江春霖，字杏村，福建莆田人。光緒二十年進士，選庶吉士，授檢討。二十九年，轉御史，首論都御史陸寶忠幹煙禁，不宜為臺長，劾親貴及樞臣疆臣，章凡數十上。德宗季葉，袁世凱出督畿輔，入贊樞廷，權勢傾一時。春霖獨論列十二事，謂：「洪範有言：『臣之有作威作福，其害於爾家，兇於爾國。』左氏傳云：『受君之祿，是以聚黨，有黨而爭命，罪孰大焉？』今世凱所為，其心即使無他，其跡要難共諒。歷考史冊所載權臣，大者貽憂君國，小者禍及身家。窺竊神器之徒，姑置勿論，即功在社稷，如霍光、李德裕、張居正，亦以權寵太盛，傾覆相尋。今不獨為國家計，宜加裁抑，即欲使世凱子孫長守富貴，亦不可無善處之法。」嗣是糾彈世凱及慶親王奕劻父子，連上八疏，皆不報，然朝貴頗嚴憚之。

宣統改元，醇親王載灃既攝政，其弟載洵、載濤分長軍諮、海軍，頗用事。春霖謂：「古者鄭寵共叔，失教旋譏，漢驕厲王，不容終病，載在史冊，為萬世戒。二王性成英敏，休戚相關，料不至蹈覆轍，而慎終於始，要宜杜漸防微。」又謂：「景皇帝以神器付之皇上，沖齡踐阼，軍國重事，監國攝政王主之。治同其樂，亂同其憂，國之不保，家於何寄？」篇末又言：「監國歲未及周，物議沸騰，至於此極。臣不禁為祖宗三百年國祚效賈生痛哭流涕長太息矣！」明年，又劾江西巡撫馮汝騤謾欺狀，效宋臣包拯七上彈章，末復言：「是非不明，請將前後章奏明詔宣示，敕部平議。」語至戇直，被訶責。復劾奕劻老奸竊位，多引匪人；非特簡忠良，不足以贊大猷、挽危局。詞連尚書徐世昌，侍郎楊士琦、沈云沛，總督陳夔龍、張人駿，巡撫寶棻、恩壽等十數人。朝旨再責之，令回原衙門行走。春霖遂稱疾歸。越八年，卒。
