侯峒曾，字豫瞻，嘉定縣人。給事中震暘子也。天啟五年成進士，授南京武選司主事，丁父憂。崇禎七年入都。兵部尚書張鳳翼薦為職方郎中，峒曾力辭，乃改南京文選司主事。由稽勛郎中遷江西提學參議。給事中耿始然督賦至，他監司以屬禮見，峒曾獨與抗禮。益王勢方熾，歲試黜兩宗生，王怒，使人誚讓，峒曾不為動。遷廣東副使，不赴。起浙江右參政，分守嘉、湖。漕卒擊傷秀水知縣李向中，峒曾請於撫按，捕戮首惡，部內肅然。吏部尚書鄭三俊舉天下賢能監司五人，峒曾與焉。召為順天府丞，未赴而京師陷。

福王時，用為左通政，辭不就。及南京覆，州縣多起兵自保。嘉定士民推峒曾為倡，偕里人黃淳耀、張錫眉、董用圓、馬元調、唐全昌、夏雲蛟等誓死固守。大清兵來攻，峒曾乞師於吳淞總兵官吳志葵。志葵遣游擊蔡祥以七百人來赴，一戰失利，束甲遁，外援遂絕，城中矢石俱盡。七月三日大雨，城隅崩，架巨木支之。明日雨益甚，城大崩，大清兵入。峒曾拜家廟，挈二子元演、元潔並沈於池。錫眉、用圓、元調、全昌、雲蛟皆死之。錫眉、用圓皆舉人。用圓官秀水教諭。元調、全昌、雲蛟並諸生。

其時聚眾城守而死者有江陰閻應元、崑山朱集璜之屬。
