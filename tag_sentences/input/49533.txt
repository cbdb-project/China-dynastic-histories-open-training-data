楊再興，賊曹成將也。紹興二年，岳飛破成，入莫邪關。第五將韓順夫解鞍脫甲，以所虜婦人佐酒。再興率眾直入其營，官軍卻，殺順夫，又殺飛弟翻。成敗，再興走躍入澗，張憲欲殺之，再興曰：「願執我見岳公。」遂受縛。飛見再興，奇其貌，釋之，曰：「吾不汝殺，汝當以忠義報國。」再興拜謝。

飛屯襄陽以圖中原，遣再興至西京長水縣之業陽，殺孫都統及統制滿在，斬五百餘人，俘將吏百人，餘黨奔潰。明日，再戰於孫洪澗，破其眾二千，復長水，得糧二萬石以給軍民，盡復西京險要。又得偽齊所留馬萬匹，芻粟數十萬。中原響應。復至蔡州，焚賊糧。

飛敗金人於郾城，兀朮怒，合龍虎大王、蓋天大王及韓常兵逼之。飛遣子云當敵，鏖戰數十合，敵不支。再興以單騎入其軍，擒兀朮不獲，手殺數百人而還。兀術憤甚，並力復來，頓兵十二萬於臨穎。再興以三百騎遇敵於小商橋，驟與之戰，殺二千餘人，及萬戶撒八孛堇、千戶百人。再興戰死，後獲其尸，焚之，得箭鏃二升。
