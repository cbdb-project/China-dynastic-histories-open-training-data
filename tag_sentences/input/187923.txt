隱太子建成小字毘沙門。資簡弛，不治常檢，荒色嗜酒，畋獵無度，所從皆博徒大俠。

隋末，高祖被詔捕賊汾、晉間，留建成護家，居河東。高祖已起兵，密召與元吉赴太原，隋人購之急，從間道至，授左領軍大都督，封隴西郡公。引兵略定西河，從平京師。唐國建，為世子，開府置官屬。又遷撫軍大將軍，為東討元帥，將萬人徇洛陽，授尚書令。

高祖受禪，立為皇太子。詔率將軍桑顯和擊司竹群盜，平之。涼州人安興貴殺李軌，以眾降，詔趣原州應接。建成素驕，不恤士，雖甚署，晝夜馳獵，眾不堪其勞，亡者過半。帝欲其習事，乃敕非軍國大務聽裁決之。又以李綱、鄭善果為宮官，參謀議。稽胡劉屳成寇邊，詔建成進討，破之鄠州，斬虜千計，引渠長悉官之，使還招群胡。屳成與它大帥降，建成畏其眾，紿欲城州縣者，使降胡操築，陰勒兵殺六千人，屳成奔梁師都。嘗循行北邊，遇賊四百出降，悉馘其耳縱之。

中允王珪、洗馬魏徵以帝初興，建成不知謀，而秦王數平劇寇，功冠天下，英豪歸之，陰許立為皇太子，勢危甚。會劉黑闥亂河北，珪等進說曰：「殿下特以嫡長居東宮，非有功德為人所稱道。今黑闥痍叛殘孽，眾不盈萬，利兵鏖之，唾手可決，請往討，因結山東英俊心，自封殖。」建成遂請行。黑闥敗洺水，建成問徵曰：「山東其定乎？」對曰：「黑闥雖敗，殺傷太甚，其魁黨皆縣名處死，妻子系虜，欲降無繇，雖有赦令，獲者必戮，不大蕩宥，恐殘賊嘯結，民未可安。」既而黑闥復振，廬江王瑗棄洺州，山東亂。命齊王元吉討之，有詔降者赦罪，眾不信。建成至，獲俘皆撫遣之，百姓欣悅。賊懼，夜奔，兵追戰。黑闥眾猶盛，乃縱囚使相告曰：「褫而甲還鄉里，若妻子獲者，既已釋矣。」眾乃散，或縛其渠長降，遂禽黑闥。

帝晚多內寵，張婕妤、尹德妃最幸，親戚分事宮府。建成與元吉通謀，內結妃御以自固。當是時，海內未定，秦王數將兵在外，諸妃希所見。及洛陽平，帝遣諸妃馳閱後宮，見府庫服玩，皆私有求索，為兄弟請官。秦王已封帑簿，及官爵非有功不得，妃媛曹怨之。會為陜東道行臺，有詔屬內得專處決。王以美田給淮安王神通，而張婕妤為父丐之，帝手詔賜田，詔至，神通已得前，不肯與。婕妤妄曰：「詔賜妾父田，而王奪與人。」帝怒，召秦王讓曰：「我詔令不如爾教邪？」他日，謂裴寂曰：「兒久典兵，為儒生所誤，非復我昔日子。」秦府屬杜如晦騎過尹妃父門，恚其傲，率家童捽毆，折一指。父懼，即使妃前訴秦王左右暴其父，帝不察，大怒，詰王曰：「兒左右乃凌我妃家，況百姓乎？」王自辨曉，訖不置，繇是見疏。帝召諸王燕，秦王感母之不及有天下也，偶獨泣，帝顧不樂，妃媛因得中傷之，為建成游說曰：「海內無事，陛下春秋高，當自娛，秦王輒悲泣，正為嗔忌妾屬耳。使陛下萬歲後，王得志，妾屬無遺類。東宮慈愛，必能全養。」乃皆悲不自勝。帝惻然，遂無易太子意。

突厥入寇，帝議遷都，秦王苦諫止。建成見帝曰：「秦王欲外禦寇，沮遷都議，以久其兵，而謀篡奪。」帝浸不悅。

初，帝令秦王居西宮承乾殿，元吉居武德殿，與上臺、東宮晝夜往來，皆攜弓刀，相遇如家人禮。由是皇太子令、秦齊二王教與詔敕雜行，內外懼，莫知所從。建成等私募四方驍勇及長安惡少年二千人為宮甲，屯左右長林門，號「長林兵」。又令左虞候率可達志募幽州突厥兵三百內宮中，將攻西宮。或告於帝，帝召建成責謂，乃流志巂州。

華陰楊文幹素兇詖，建成暱之，使為慶州總管，遣募兵送京師，欲為變。時帝幸仁智宮，秦王、元吉從，建成謂元吉曰：「秦王且遍見諸妃，彼金寶多，有以賂遺之也。吾安得箕踞受禍？安危之計決今日。」元吉曰：「善。」乃命郎將尒硃煥、校尉橋公山齎甲遺文乾，趣興兵。煥等懼，至豳鄉白反狀，寧州人杜鳳亦上變。帝遣司農卿宇文穎驛召文乾，元吉陰結穎，使告文乾，文乾遽率兵反。帝以建成首謀，未忍治，即詔捕王珪、魏徵及左衛率韋挺、舍人徐師謩、左衛車騎馮世立，欲殺之以薄太子罪。乃手詔召建成，建成懼，不敢往。師謩勸遂舉兵，詹事主簿趙弘智諫建成捐車服，輕往謝罪。乃詣行在所，未至，屏官屬，徑入謁，叩頭請死，投身於地，不能起。帝怒，夜囚幕中，使兵衛守。會文乾陷寧州，帝驚，以宮近賊，夜率衛士南趣，山行十餘里，明乃還宮。召秦王問計，對曰：「文乾豎子耳，官司當即禽之，就使假刻漏之久，正須遣一將可辦。」帝曰：「事連建成，恐應者眾。爾自行，還，吾以爾為太子，使建成王蜀，蜀地狹，不足為變，若不能事汝，取之易也。」秦王率眾趣寧州，文乾為其下所殺，以其首降，執宇文穎送京師。秦王之行，元吉及內嬖更為建成請，封德彞亦陰說帝，由是意解，復詔建成居守，但責兄弟不相容，而謫王珪、韋挺、天策兵曹參軍杜淹於遠方。然怨猜日結。

建成等召秦王夜宴，毒酒而進之，王暴疾，衉血數升，淮安王扶掖還宮。帝問疾，因敕建成：「秦王不能酒，毋夜聚。」又謂秦王曰：「吾起晉陽，平天下，皆爾力，將定東宮，爾亟讓，故成而美志。又太子立多歷年，吾重奪之。觀而兄弟終不相下，同在京師，忿鬩且深。爾還洛陽行臺，自陜以東悉主之，建天子旌旗，如梁孝王故事。」王泣曰：「非所願也，不可遠膝下。」帝曰：「陸賈，漢臣也，猶遞過諸子，況我天下主，東西兩宮，思汝即往，何所悲邪？」王將行，建成等謀曰：「秦王得土地甲兵，必為患；留之京師，一匹夫耳。」因密使人說帝，言「秦王左右皆山東人，聞還洛，皆灑然喜，觀其意，不復來矣」。事果寢。

俄而突厥寇邊，太子薦元吉北討，欲因其兵作亂。長孫無忌、房玄齡、杜如晦、尉遲敬德、侯君集等勸秦王先圖之。王乃密奏建成等與後宮亂，因曰：「臣無負兄弟，今乃欲殺臣，是為世充、建德復仇。使臣死，雖地下，愧見諸賊。」帝大驚，報曰：「旦日當窮治，而必早參。」張婕妤馳語建成，乃召元吉謀，曰：「請勒宮甲，托疾不朝。」建成曰：「善，然不共入朝，事何繇知？」遲明，乘馬至玄武門，秦王先至，以勇士九人自衛。時帝已召裴寂、蕭瑀、陳叔達、封德彞、宇文士及、竇誕、顏師古等入。建成、元吉至臨湖殿，覺變，遽反走，秦王隨呼之，元吉引弓欲射，不能彀者三。秦王射建成即死，元吉中矢走，敬德追殺之。俄而東宮、齊府兵三千攻玄武門，閉不得入。接戰久之，矢及殿屋。王左右數百騎至，合擊之，眾遂潰。帝謂裴寂等曰：「事今奈何？」蕭瑀、陳叔達曰：「臣聞內外無限，父子不親，失而弗斷，反蒙其亂。建成、元吉自草昧以來，未始與謀，既立，又無功德，疑貳相濟，為蕭墻憂。秦王功蓋天下，內外歸心，立為太子，付軍國大務，陛下釋重負矣。」帝曰：「此吾志也！」乃召秦王至，尉撫之曰：「朕幾有投杼之惑。」秦王號泣不能止。

建成死年三十八。