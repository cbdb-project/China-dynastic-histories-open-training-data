董福祥，字星五，甘肅固原人。同治初，回亂作，鳳、邠、汧、瀧寇氛殆遍。福祥亦起安化，與其州人張俊、李雙良蹂躪陜、甘十數州縣，竊據花馬池，犯綏德，窺榆林，潰勇、饑民附之，眾常十餘萬。嗣為劉松山所敗，其父世猷降，福祥亦率眾乞歸款。乃簡其精銳者，編為董字三營：福祥居中營，俊居左，雙良居右。從攻金積堡，福祥襲卡後，被創不少卻，破其禮拜寺。頓板橋，寇來爭，與蕭章開夾擊敗之，金積堡平，超授都司。十一年，從劉錦棠至碾伯，趨峽口，與陜回禹得彥、雀三大戰，破之。進擊白彥虎於高家堡，焚其壘而還。已而偽知府高桂源構彥虎圍西寧，撲雙良營，福祥又大敗之，圍解，遷游擊。徙守向陽堡城，復討平河州叛回，積功至提督。

光緒元年，從出關，戰天山，會大風晝晦，吏士弗敢進。福祥率眾先登，一鼓殲之，又破之木壘河、古牧地，進復烏魯木齊諸城及瑪納斯南城。是時彥虎猶據開都河西岸，覬入俄。福祥自阿哈布拉緣塗置哨壘，至曲惠而營，士卒儲薪草，濬井泉，以俟錦棠軍至，破之，復喀喇沙爾。是冬，克和闐，南疆西四城告寧。繇是董軍名震西域。論功，賞黃馬褂、世職，賜號阿爾杭阿巴圖魯。

安夷既就撫，布魯特酋阿布都勒哈誘之，復入寇色勒庫爾，北走庫倫，福祥馳之，抵空谷根滿，步卒足重繭，乃遴健者乘騾隊，從騎旅及之木吉。寇方解鞍秣馬，驚起，依山而陣，俊敗之，福祥縱兵搜捕，復斬三百餘騎。自此寇不敢犯邊。授阿克蘇總兵，駐防喀城。未幾，而所部索餉譁變，戕營官胡登花，或請擊之，福祥曰：「營勇與叛勇有約，如昏夜響應，將奈何？不如閉城守，彼勢孤必自斃也。」越三日，悉為兵民擒獻，乃分別誅宥之。事定，領俊及夏辛酉移駐葉爾羌、和闐。

十六年，擢喀什噶爾提督。二十年，加尚書銜。會德攘膠澳，命率甘軍入衛。明年，西寧、碾伯又告警，督師還抵狄道。河州馬永林叛，渡洮戰卻之，連破高家集、三甲集，道始通。事寧，調甘肅。福祥自請援西寧。又明年，克上下五莊，乘勝復大通、多巴。朝命駐西寧專剿撫，以魏光燾二十七營屬之。會巴燕戎格、劉四復奔關外，福祥亟遣騎踵之，拔卡爾岡，先後夷海城、冶諸麻、甘州南山寇堡，關內外及青海悉平，加太子少保。

二十三年，入覲，命領武衛後軍，召對，福祥曰：「臣無他能，唯能殺外人耳。」榮祿頗信仗之。拳亂起，日本書記杉山彬出永定門，福祥兵殺之。於是董軍圍東交民巷，攻月餘不下。敵兵自廣渠門入，福祥走彰儀門，縱兵大掠而西。兩宮西幸，充隨扈大臣。和議成，外人堅欲誅福祥。李鴻章曰：「彼綰西陲軍寄久，慮激回變，當緩圖之。」乃褫職錮於家。

榮祿在西安綜大政，福祥移書讓之，略謂：「辱隸麾旌，任公指使，命攻使館，祥猶以殺使臣為疑。公言『僇力攘外，禍福同之』。祥本武夫，恃公在上，故敢效奔走。今公執政而祥被罪，祥死不足恤，如軍士憤懣何！」榮祿得書，置不答。三十四年，卒。其子天純，輸銀四十萬濟帑復官。
