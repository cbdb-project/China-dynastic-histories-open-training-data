杜如晦，字克明，京兆杜陵人。祖果，有名周、隋間。如晦少英爽，喜書，以風流自命，內負大節，臨機輒斷。隋大業中，預吏部選，侍郎高孝基異之，曰：「君當為棟梁用，願保令德。」因補滏陽尉，棄官去。

高祖平京師，秦王引為府兵曹參軍，徙陜州總管府長史。時府屬多外遷，王患之。房玄齡曰：「去者雖多，不足吝，如晦王佐才也。大王若終守籓，無所事；必欲經營四方，舍如晦無共功者。」王驚曰：「非公言，我幾失之！」因表留幕府。從征伐，常參帷幄機秘。方多事，裁處無留，僚屬共才之，莫見所涯。進陜東道大行臺司勛郎中，封建平縣男，兼文學館學士。天策府建，為中郎。王為皇太子，授左庶子，遷兵部尚書，進封蔡國公，食三千戶，別食益州千三百戶。俄檢校侍中，攝吏部尚書，總監東宮兵，進位尚書右僕射，仍領選。

與玄齡共筦朝政，引士賢者，下不肖，咸得職，當時浩然歸重。監察御史陳師合上《拔士論》，謂一人不可總數職，陰剴諷如晦等。帝曰：「玄齡、如晦不以勛舊進，特其才可與治天下者，師合欲以此離間吾君臣邪？」斥嶺表。

久之，以疾辭職，詔給常俸就第，醫候之使道相屬。會病力，詔皇太子就問，帝親至其家，撫之梗塞。及未亂，擢其子左千牛構兼尚舍奉御。薨，年四十六，帝哭為慟，贈開府儀同三司。及葬，加司空，謚曰成。手詔虞世南勒文於碑，使言君臣痛悼意。

它日，食瓜美，輟其半奠焉。嘗賜玄齡黃銀帶，曰：「如晦與公同輔朕，今獨見公。」泫然流淚曰：「世傅黃銀鬼神畏之。」更取金帶，遣玄齡送其家。後忽夢如晦若平生，明日為玄齡言之，敕所御饌往祭。明年之祥，遣尚宮勞問妻子，國府官佐亦不之罷，恩禮無少衰。後詔功臣世襲，追贈密州刺史，徙國萊。

方為相時，天下新定，臺閣制度，憲物容典，率二人討裁。每議事帝所，玄齡必曰：「非如晦莫籌之。」及如晦至，卒用玄齡策也。蓋如晦長於斷，而玄齡善謀，兩人深相知，故能同心濟謀，以佐佑帝，當世語良相，必曰房、杜云。