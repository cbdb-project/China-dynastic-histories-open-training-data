汪應辰，字聖錫，信州玉山人。幼凝重異常童，五歲知讀書，屬對應聲語驚人，多識奇字。家貧無膏油，每拾薪蘇以繼晷。從人借書，一經目不忘。十歲能詩，游鄉校，郡博士戲之曰：「韓愈十三而能文，今子奚若？」應辰答曰：「仲尼三千而論道，惟公其然。」

未冠，首貢鄉舉，試禮部，居高選。時趙鼎為相，延之館塾，奇之。紹興五年，進士第一人，年甫十八。御策以吏道、民力、兵勢為問，應辰答以為治之要，以至誠為本，在人主反求而已。上覽其對，意其為老成之士，及唱第，乃年少子，引見者掖而前，上甚異之。鼎出班特謝。舊進士第一人賜以御詩，及是，特書《中庸篇》以賜。初名洋，與姓字若有語病，特改賜應辰。上欲即除館職，趙鼎言：「且令歷外任，養成其材。」乃授鎮東軍簽判。故事，殿試第一人無待次者，至是，取一年半闕以歸。舍人胡寅行詞曰：「屬者延見多士，問以治道，爾年未及冠，而能推明帝王躬行之本，無曲學阿世之態。」

應辰少受知於喻樗，既擢第，知張九成賢，問之於樗，往從之游，所學益進。初任，趙鼎為帥，幕府事悉諮焉。歲小旱，命應辰禱雨名山即應，越人語之曰：「此相公雨。」鼎曰：「不然，乃狀元雨也。」

召為秘書省正字。時秦檜力主和議，王倫使還，金人欲以河南地歸我。應辰上疏，謂：「和議不諧非所患，和議諧矣，而因循無備之可畏。異議不息非所患，異議息矣，而上下相蒙之可畏。金雖通和，疆埸之上宜各戒嚴，以備他盜。今方且肆赦中外，褒寵將帥，以為休兵息民自此而始。縱忘積年之恥，獨不思異時意外之患乎？此因循無備之所以可畏也。方朝廷力排群議之初，大則竄逐，小則罷黜，至有一言迎合，則不次擢用。是以小人窺見間隙，輕躁者阿諛以希寵，畏懦者循默以備位，而忠臣正士乃無以自立於群小之間，此上下相蒙之所以可畏也。臣願勿以和好之可無虞，而思患預防，常若敵人之至。」疏奏，秦檜大不悅，出通判建州，遂請祠以歸。寓居常山之永年院，蓬蒿滿徑，一室蕭然，饘粥不繼，人不堪其憂，處之裕如也，益以修身講學為事。自是凡三主管崇道觀，在隱約時，胸中浩然之氣凜然不可屈。

張九成謫邵州，交游皆絕，應辰時通問。及其喪父，言者猶攻之，而應辰不遠千里往吊，人皆危之。通判袁州，凡所予奪，人無異詞。始至，或以其書生易之，已乃知吏師所不能及。丞相趙鼎死朱崖，扶喪過郡，應辰為文祭之曰：「惟公兩登上宰，皆直艱危之時；一斥南荒，遂為死生之別。事已定於蓋棺，恩特容於歸骨。」吏付之火。其子借三兵以歸，道出衢州，章傑為守，希檜意，指應辰為阿附，為死黨，符移訊鞫，偏搜行橐，求祭文不可得。時胡寅遺檜書，謂此事不足竟，事乃寢。

通判靜江府，逾期不得代，乃沿檄歸省其母。繼差通判廣州。時檜所深忌者趙鼎、張浚，鼎既死而浚獨存，未快其意。江西運判張常先箋注前帥張宗元與浚詩，言於朝，其詞連逮者數十家，將誣以不軌而盡去之。獄既具，檜死，應辰幸而免。

明年，召為吏部郎官，遷右司。母老乞外，丞相苦留之曰：「方進用，未應爾。」應辰曰：「親老矣，不可緩。」乃出知婺州。郡積欠上供十三萬緡，朝廷命憲漕究治，應辰謂急則擾民，乃與諸邑蠲宿逋，去苛斂，定期會，窒滲漏，悉為補發。尋丁內艱去，廬於墓側。

服闋，除秘書少監，遷權吏部尚書。李顯忠冒具安豐軍功賞五千餘人，應辰奏駁之。權戶部侍郎兼侍講。應辰獨員當劇務，節冗費，常奏：「班直轉官三日，而堂吏增給食錢萬餘緡；工匠洗澤器皿僅給百餘千，而堂吏食錢六百千；塑顯仁神御，半年功未及半，而堂吏食錢已支三萬、銀絹六百匹兩。他皆類此。」上驚其費冗，命吏部裁之。

金渝盟，詔求足食足兵之策，應辰奏曰：「陸贄有云：『將非其人，兵雖多不足恃；操失其柄，將雖才不為用』。臣之所憂，不在兵之不足，在乎軍政之不修。自講和以來，將士驕惰，兵不閱習，敵未至則望風逃遁，敵既退則謾列戰功，不惟佚罰，且或受賞。方時無事，詔令有所不行，一旦有急，誰能聽命以赴國家之難。望發英斷，賞善罰惡，使人人洗心易慮，以聽上命，然後號令必行矣。」

三十二年建儲，以孝宗名與唐廬江王、晉楚王同，詔改為「曄」，應辰以為與唐昭宗同，白左相陳康伯，遂改今名。集議秀王封爵，應辰定其稱曰「太子本生之親」。議入，內降曰：「皇太子所生父，可封秀王。」暨內禪，擬於傳位日降赦，應辰言：「唐太宗受禪於高祖，明年正月始改元。」乃從其說。又議改元「重熙」，應辰謂契丹嘗以紀年，遂改隆興。一朝大典禮，多應辰所定。

議太上尊號，李燾、陳康伯密議以「光堯壽聖」為稱。及集議，或謂：「尊號始自開元，罷於元豐，今不當復，況太上視天下如棄敝屣，豈復顧此？」應辰主之尤力。或又言：「主上奉親，烏得援元豐自卻為比？」於是議狀書者半，不書者半。明日，應辰復與金安節等十二人各陳所見，大概謂「光堯」近乎「神堯」，「壽聖」乃英宗誕節，嘗以名寺。御史周必大亦以為問，應辰答以「堯」豈可「光」。是語有聞之德壽者，高宗因上過宮，云：「汪應辰素不樂吾。」於是有詔：尊號之議，已嘗奏知，不容但已。安節等遂奉詔。

應辰連乞補外，遂知福州。未幾，升敷文閣待制，舉朱熹自代。在鎮二年，會朝廷謀蜀帥，乃以敷文閣直學士為四川制置使、知成都府。陛辭，特降詔撫諭。入境，以書與宣撫使吳璘，令以撫諭詔申嚴號令。既至，免利路民餉運，徙沿邊戍兵就糧內郡，縱保勝義士復業，存左藏所解白契二百萬以備不虞，悉奏行之。有謂蜀中綱馬驛程由梁、洋、金、房，山路峻險，宜浮江而下，詔吳璘措置。執政、大將皆主其說，應辰與夔帥王十朋力言其不便，遂得中止。二稅勘合，每貫取二十錢，乾道詔旨嘗減三之一，有欲增之者，應辰與兩漕臣列奏，言：「勘合不以鈔計，而以貫石匹兩計，是陽為減而陰實增之也。以成都一路計之，歲入三十萬，今以所增為六十萬，計以四路，不知幾倍。雖非興利者所便，而民受其賜多矣。」

璘時駐蜀口武興，精兵為天下冠，既老且病，應辰密奏以關陜大將系國安危，所當預圖。於是執政傳旨，若璘不起，令制司暫領其任。暨璘死，應辰遂攝宣撫之職，蜀道晏然。

虞允文尋以知樞密院事宣撫四川，應辰援張浚例，乞罷制司，不許。總所牒委官核四川匿契稅，應辰奏：「其不便者四，曰妨農廢業，曰縱吏擾民，曰違法害教，曰長奸起訟。比戶部已令人自首，州縣收並已不少，其未盡者，有見行法令，不宜為此煩擾。」上曰：「論極有理，速罷止之。」

蜀大旱，詔問救荒之策，應辰奏：「利、閬、綿、梓軍馬糧料，隨民力均敷，官雖支糴錢，民不得半價，若選官就歲熟處糴之，可以寬民力，第無錢束手，乞給度牒。」上曰：「汪應辰治蜀甚有聲，且留意民事如此。」給度牒四百，永為糴本振濟，遂移書諸路漕臣，亟救荒，且以綿、劍和糴告之，而全蜀蒙惠。

劉珙拜同知樞密院事，進言曰：「汪應辰、陳良翰、張栻學行才能，臣所不及。」已，得旨召還。邛之安仁年饑，挻起為盜，害及旁郡，即具奏，且檄茶馬使招捕。旬月間，誅其渠魁，餘悉撫定。或白之虞允文曰：「汪帥得無掩盜事不上聞乎？」宣司乃密奏，使人紿應辰曰：「邛寇事未敢奏，不審制司如何？」應辰以奏檢報之，允文內愧。將行，代納成都一府激賞絹估三萬三千九百八十四匹。

冬，入覲，陛對，以畏天愛民為言。上曰：「卿久在蜀，寬朕西顧憂，軍政民事革弊殆盡，蜀中除虛額，民間當被實惠。」應辰奏：「虛額去則州縣寬，尚有兩事，曰預借，曰對糴。預借乃州縣累歲相仍，對糴則以補州縣闕乏，民輸米一石，即就糴一石，或半價，或不支，且多取贏。陛下近捐百萬除預借之弊，對糴患止數州，願並除之，則弊革無餘矣。」

除吏部尚書，尋兼翰林學士並侍讀。論愛民六事，廟堂議不合，不悅者眾。一日，陳良祐登對，上告以「汪應辰言卿在蜀多誕謾。」良祐奏：「臣與應辰昨同從班，應辰請外，得衢州，臣惜其去，同奏留之。時邊奏方急，臣不知應辰將為便私計也。奏既上，應辰以此大憾，乃為是說以中臣耳。」上曰：「乃爾邪！」

應辰在朝多革弊事，中貴人皆側目。德壽宮方甃石池，以水銀浮金鳧魚於上，上過之，高宗指示曰：「水銀正乏，此買之汪尚書家。」上怒曰：「汪應辰力言朕置房廓與民爭利，乃自販水銀邪？」應辰知之，力求去。會復出發運均輸之旨，嘆曰：「吾不可留矣，但力辨群枉，則補外之請自得。」乃力論其事有害無利，遂以端明殿學士知平江府。

韓玉被旨揀馬，過郡，應辰簡其禮。玉歸，譖之於上曰：「臣所過州縣，未有若平江之不治者。」上怪之。平江米綱至，有折閱，事上，連貶秩。力疾請祠，自是臥家不起矣，以淳熙三年二月卒於家。

應辰接物溫遜，遇事特立不回，流落嶺嶠十有七年。檜死，始還朝，剛方正直，敢言不避。少從呂居仁、胡安國游，張栻、呂祖謙深器許之，告以造道之方。嘗釋克己之私如用兵克敵，《易》懲忿窒欲，《書》剛制於酒，懲窒、剛制皆克勝義，可不常省察乎？其義理之精如此。好賢樂善，出於天性，尤篤友愛，嘗以先疇遜其兄衢，雖無屋可居不顧也。子達，繼登進士第，仕至吏部尚書、端明殿學士。
