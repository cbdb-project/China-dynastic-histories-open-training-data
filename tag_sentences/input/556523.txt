李處溫，析津人。伯父儼，大康初為將作少監，累官參知政事，封漆水郡王，雅與北樞密使蕭奉先友舊。執政十餘年，善逢迎取媚，天祚及寵任之。儼卒，奉先薦處溫為相，處溫因奉先有援己力，傾心阿附，以固權位，而貪污尤甚，凡所接引，類多小人。

保大初，金人陷中京，諸將莫能支。天祚懼，奔夾山，兵勢日迫。處溫與族弟處能、子奭，外假怨軍聲援，結都統蕭乾謀立魏國王淳，召番、漢官屬詣魏王府勸進。魏國王將出，奭乃持赭袍衣之，令百官拜舞稱賀。魏王固辭不得，遂稱天錫皇帝。以處溫守太尉，處能直樞密院，奭為少府少監，左企弓以下及親舊與其事者，賜官有差。

會魏國王病，自知不起，密授處溫番漢馬步軍都元帥，意將屬以後事。及病亟，蕭乾等矯詔南面宰執入議，獨處溫稱疾不至，陰聚勇士為備，給云奉密旨防他變。魏國王卒，蕭乾擁契丹兵，宣言當立王妃蕭氏為太后，權主軍國事，眾無敢異者。

乾以後命，召處溫至，時方多難，未欲即誅，但追毀元帥札子。

處能懼及禍，落發為僧。尋有永清人傅遵說隨郭藥師入燕，被擒，具言處溫嘗遺易州富民趙履仁書達宋將童貫，欲挾蕭後納土歸宋。後執處溫問之，處溫曰：「臣父子於宣宗有定策功，宜世蒙有容，可使因讒獲罪？」後曰：「向使魏國王如周公，則終享親賢之名於後世。誤王者皆汝父子，何功之有！」並數其前罪惡。處溫無以對，乃賜死，奭亦伏誅。
