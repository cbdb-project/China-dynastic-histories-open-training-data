高鶚，字蘭墅，亦漢軍旗人。乾隆六十年進士。有蘭墅詩鈔。至道光年則有劉文麟，字仙樵，遼陽人。九歲能詩。以進士用廣東知縣，總督林則徐器之。權平遠，兼長樂。俗悍，喜械斗，文麟甫任，單輿遽入解之，眾羅拜，皆釋兵，俗為之易。補文昌，丁憂。再選河南沈丘。時患匪，設方略擒其渠，盜賊息跡。以忤上官劾降，遂歸，主沈陽書院。論詩以婉至為宗，語必有寄託。英光偉氣，一發之於詩。論者謂足繼遼東三老。有仙樵詩鈔。其門人王乃新，字雪樵，承德人。亦能詩，有雪樵詩賸。
