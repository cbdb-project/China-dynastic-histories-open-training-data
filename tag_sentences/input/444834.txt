武承嗣，荊州都督士矱之孫，則天順聖皇后兄子也。初，士矱娶相里氏，生元慶、元爽。又娶楊氏，生三女：長適越王府功曹賀蘭越石，次則天，次適郭氏。士矱卒後，兄子惟良、懷運及元爽等遇楊氏失禮。及則天立為皇后，追贈士矱為司徒、周忠孝王，封楊氏代國夫人。賀蘭越石早卒，封其妻為韓國夫人。尋又加贈士矱為太尉，楊氏改封為榮國夫人。時元慶仕為宗正少卿，元爽為少府少監，惟良為衛尉少卿。榮國夫人恨其疇日薄己，諷皇后抗疏請出元慶等為外職，佯為退讓，其實惡之也。於是元慶為龍州刺史，元爽為濠州刺史，惟良為始州刺史。元慶至州病卒，元爽自濠州又配流振州而死。

乾封年，惟良與弟淄州刺史懷運，以岳牧例集於泰山之下。時韓國夫人女賀蘭氏在宮中，頗承恩寵。則天意欲除之，諷高宗幸其母宅，因惟良等獻食，則天密令人以毒藥貯賀蘭氏食中，賀蘭氏食之，暴卒，歸罪於惟良、懷運，乃誅之。仍諷百僚抗表請改其姓為蝮氏，絕其屬籍。元爽等緣坐配流嶺外而死，乃以韓國夫人之子敏之為士矱嗣，改姓武氏，累拜左侍極、蘭臺太史，襲爵周國公。仍令鳩集學士李嗣真、吳兢之徒，於蘭臺刊正經史，並著撰傳記。

敏之既年少色美，烝於榮國夫人，恃寵多愆犯，則天頗不悅之。咸亨二年，榮國夫人卒，則天出內大瑞錦，令敏之造佛像追福，敏之自隱用之。又司衛少卿楊思儉女有殊色，高宗及則天自選以為太子妃，成有定日矣，敏之又逼而淫焉。及在榮國服內，私釋衰絰，著吉服，奏妓樂。時太平公主尚幼，往來榮國之家，宮人侍行，又嘗為敏之所逼。俄而奸污事發，配流雷州，行至韶州，以馬韁自縊而死。

承嗣，元爽子也。敏之死後，自嶺南召還，拜尚衣奉御，襲祖爵周國公。俄遷秘書監。則天臨朝，追尊士矱為忠孝太皇，置崇先府官屬，五代祖已下，皆為王。嗣聖元年，以承嗣為禮部尚書。尋除太常卿、同中書門下三品。垂拱中，轉春官尚書，依舊知政事。載初元年，代蘇良嗣為文昌左相、同鳳閣鸞臺三品，兼知內史事。

天授元年，於東都創置武氏七廟，追尊周文王為始祖文皇帝，王子武為睿祖康皇帝，云武氏之先也。後五代祖贈太原靖王居常為嚴祖成皇帝，高祖贈趙肅恭王克己為肅祖章敬皇帝，曾祖贈魏康王儉為烈祖昭安皇帝，祖贈周安成王華為顯祖文穆皇帝，考忠孝太皇為太祖孝明高皇帝，妣皆隨帝號曰皇后。元慶為梁憲王，元爽為魏德王。又追封伯父及兄弟俱為王，諸姑姊為長公主。於是封承嗣為魏王，元慶子夏官尚書三思為梁王，後從父兄子納言攸寧為建昌王，太子通事舍人攸歸為九江王，司禮卿重規為高平王，左衛親府中郎將載德為潁川王，右衛將軍攸暨為千乘王，司農卿懿宗為河內王，左千牛中郎將嗣宗為臨川王，右衛勛二府中郎將攸宜為建安王，尚乘直長攸望為會稽王，太子通事舍人攸緒為安平王，攸止為恆安王。又封承嗣男延基為南陽王，延秀為淮陽王，三思男崇訓為高陽王，崇烈為新安王，後兄子贈陳王承業男延暉為嗣陳王，延祚為咸安王。

承嗣嘗諷則天革命，盡誅皇室諸王及公卿中不附己者，承嗣從父弟三思又盛贊其計，天下於今冤之。俄又賜承嗣實封千戶，仍監修國史。承嗣自為次當為皇儲，令鳳閣舍人張嘉福諷諭百姓抗表陳請，則天竟不許。如意元年，授特進。尋拜太子太保，罷知政事。承嗣以不得立為皇太子，怏怏而卒，贈太尉、並州牧，謚曰宣。
