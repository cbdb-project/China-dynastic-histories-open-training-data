姜才，濠州人。貌短悍。少被掠入河朔，稍長亡歸，隸淮南兵中，以善戰名，然以來歸人不得大官，為通州副都統。時淮多健將，然驍雄無逾才。才知兵，善騎射，撫士卒有恩，至臨陣，軍律凜凜。其子當戰，回白事，才望見以為敗也，拔劍馳逐，幾殺之。

賈似道出師，才以兵屬孫虎臣為先鋒，相拒於丁家洲。大軍設炮架彀車弩江濱，中流數千艘，旌旗聯亙，鼓行而下。才奮兵前接戰，鋒已交，虎臣遽過其妾所乘舟，眾見之，歡曰：「步帥遁矣。」於是諸軍皆潰，才亦收兵入揚州。大兵乘勝攻揚州，才為三疊陣逆之三里溝，戰有功。又與元帥戰揚子橋，日暮兵亂，流矢貫才肩，才拔矢揮刀而前，所向闢易。已而大軍築長圍，自揚子橋竟瓜洲，東北跨灣頭至黃塘，西北至丁村，務欲以久困之，時德祐元年也。

明年正月，宋亡。二月，五奉使及一閣門宣贊舍人持謝太后詔來諭降，才發弩射卻之，復以兵擊五奉使於召伯堡，大戰而退。未幾，瀛國公至瓜洲，才與庭芝泣涕誓將士出奪之。將士皆感泣。乃盡散金帛犒兵，以四萬人夜搗瓜洲，戰三時，眾擁瀛國公避去。才追戰至浦子市，夜猶不退。阿術使人招之，才曰：「吾寧死，豈作降將軍邪！」四月，才以兵攻灣頭柵。五月，復攻之，騎旋濘而止，乃舍騎步戰，至四鼓，全師以歸。揚食盡，才時出運米真州、高郵以給兵。六月，護餉至馬家渡，萬戶史弼將兵擊奪之，才與戰達旦，弼幾殆，阿術馳兵來援，乃得免去。

庭芝以在圍久。召才計事，屏左右，語久之，第聞才厲聲云：「相公不過忍片時痛耳。」左右聞之俱汗下。才自是以兵護庭芝第，期與俱死。

七月，益王在福州，以龍神四廂都指揮使、保康軍承宣使召才，才與庭芝東至泰州，將入海。阿術以兵追及，圍泰州，使使者招之降，才不聽。阿術驅揚兵士妻子至城下，會才疽發脅不能戰，諸將遂開門降。都統曹安國入才臥內，執之以獻。阿術愛其忠勇，欲降而用之，才肆為慢言；阿術責庭芝不降，才曰：「不降者才也。」復憤憤不已，阿術怒，剮之揚州。才臨刑，夏貴出其傍，才切齒曰：「若見我寧不愧死邪？」

有洪福者，夏貴家僮也，從貴積勞為鎮巢雄江左軍統制，鎮江北。貴降，福與子大淵、大源、下班祗候彭元亮結貴軍復之，加右武大夫、知鎮巢。貴既臣附，招福，不聽，使其從子往，福斬之。大兵攻城，久不拔，遣貴至城下，好語語福，請單騎入城。福信之，門發而伏兵起，執福父子，屠城中。貴涖殺，大源、大淵謔曰：「法止誅首謀，何至舉家為戮？」福叱曰：「以一命報宋朝，何至告人求活邪？」次及福，福大罵數貴不忠，請身南向死，以明不背國也。聞者流涕。
