李公麟，字伯時，舒州人。第進士，歷南康、長垣尉，泗州錄事參軍，用陸佃薦，為中書門下後省冊定官、御史檢法。好古博學，長於詩，多識奇字，自夏、商以來鐘、鼎、尊、彞，皆能考定世次，辨測款識，聞一妙品，雖捐千金不惜。紹聖末，朝廷得玉璽，下禮官諸儒議，言人人殊。公麟曰：「秦璽用藍田玉，今玉色正青，以龍蚓鳥魚為文，著『帝王受命之符』，玉質堅甚，非昆吾刀、蟾肪不可治，琱法中絕，此真秦李斯所為不疑。」議由是定。

元符三年，病痺，遂致仕。既歸老，肆意於龍眠山巖壑間。雅善畫，自作《山莊圖》，為世寶。傳寫人物尤精，識者以為顧愷之、張僧繇之亞。襟度超軼，名士交譽之，黃庭堅謂其風流不減古人，然因畫為累，故世但以藝傳云。