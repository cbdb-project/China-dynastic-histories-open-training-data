兆惠，字和甫，吳雅氏，滿洲正黃旗人，孝恭仁皇后族孫。父佛標，官至都統。兆惠，以筆帖式直軍機處。七遷至刑部侍郎、正黃旗滿洲副都統、鑲紅旗護軍統領。乾隆十三年，命兼領戶部侍郎。赴金川督糧運，疏論糧運事，並言諸將惟烏爾登，哈攀龍勇往，並及諸行省遣兵多不實。上命告經略傅恆覈實。師還，命覈軍需。調戶部侍郎。赴山東按傳鈔尚書孫嘉淦偽疏稿，暫署巡撫。十八年，命赴西藏防準噶爾。十九年，議用兵，命協理北路軍務，並督糧運。二十年，命駐烏里雅蘇臺。準噶爾臺吉噶勒藏多爾濟降，命兆惠畀以牲畜。是歲阿睦爾撒納叛，陷伊犁。命兆惠移駐巴里坤，兼督額林哈畢爾噶臺站。二十一年，師收復伊犁。上以定西將軍策楞不勝任，召兆惠還京授方略，未行，命逮策楞，並解扎拉豐阿定邊右副將軍以授兆惠。

時阿睦爾撒納北遁哈薩克，定西將軍達爾黨阿逐捕未得，上命還師。厄魯特諸宰桑從軍者謀為亂，綽囉斯汗噶勒藏多爾濟告兆惠，巴雅爾入掠其牧地。兆惠令寧夏將軍和起將百人徵厄魯特兵往御，而噶勒藏多爾濟從子扎那噶爾布及宰桑呢嗎、哈薩克錫喇、達什策零等陰通巴雅爾，中途變作，和起死之。

兆惠自伊犁將五百人逐捕，經濟爾哈朗至鄂壘扎拉圖，與達什策零戰，大敗之。逐賊戰於庫圖齊，再戰於達勒奇，殺賊數千。二十二年正月，至烏魯木齊。噶勒藏多爾濟、扎那噶爾布等諸賊皆會，日數十戰，馬且盡。師步行冰雪中，至特訥格爾，遂被圍。巴里坤辦事大臣雅爾哈善先遣侍衛圖倫楚將兵八百益兆惠軍。會兆惠遣軍校云多克德楞徹自圍中出，詣雅爾哈善言轉戰狀，事聞，上嘉兆惠奮勇，封一等武毅伯，授戶部尚書、鑲白旗漢軍都統、領侍衛內大臣。

及圖倫楚兵至，圍解，兆惠得新兵，復逐捕巴雅爾至穆壘河源。巴雅爾已徙牧他處，乃還師巴里坤。上以兆惠遠道旋師，逐賊不怠，賚御用玉韘、荷包、鼻煙壺，命同定邊將軍成袞扎布分路剪除厄魯特。兆惠旋偕參贊大臣鄂實等自額林哈畢爾噶進剿。時扎那噶爾布已殺噶勒藏多爾濟。會阿睦爾撒納自哈薩克盜馬竄還伊犁，掠扎那噶爾布牧地。

兆惠察回部頭人布拉呢敦、霍集占叛有跡，令參贊大臣富德逐捕阿睦爾撒納，而駐師濟爾哈朗以待。上責兆惠與成袞扎布急回部、緩阿睦爾撒納，失輕重。兆惠乃率師繼富德以北，遣使宣諭左右哈薩克，師復進次額密勒西岸。富德師至塔爾巴哈臺，獲逃渠巴雅爾及其孥，檻送京師，語詳富德傳。哈薩克汗阿布賚使獻馬，並具表請入覲，上降敕宣諭。阿布賚使言阿睦爾撒納以二十騎來投，約詰朝相見，令先收其馬並及牛羊。阿睦爾撒納驚走，獲其從子達什車凌、宰桑齊巴罕，縛送兆惠，兆惠以聞，命檻車致京師。兆惠分遣諸將圖倫楚、三達保、愛隆阿擊敗阿睦爾撒納屬眾，降其渠納木奇父子，送京師。兆惠復進，與富德軍合，詗阿睦爾撒納已入俄羅斯。上命還師。

旋授兆惠定邊將軍，討布拉呢敦、霍集占。兆惠奏請屯田烏魯木齊，以來春進討，倘不能即入回部，則且積穀市馬為持重，上責其怯懦。二十三年正月，兆惠以厄魯特人在沙喇伯勒尚萬戶，當先剿除，乃專力回部。上授雅爾哈善靖逆將軍，趣進師；命兆惠剿厄魯特事竟，別道合攻。並諭兆惠：「厄魯特性反覆，往往自殘殺。毋以其烏合稍眾，過疑慮。」兆惠與副將軍車布登扎布等分四道進剿：兆惠趨博羅布爾噶蘇，車布登扎布趨博羅塔拉，副都統瑚爾起等趨尼勒喀，侍衛達禮善等趨齊格特，皆會於伊犁。厄魯特眾紛紜潰竄，遂盡殲焉。

上以賊渠哈薩克錫喇、鄂哲特等十餘人皆未獲，命兆惠等加意奮勉。四月，兆惠獲鄂哲特送京師，疏言：「準噶爾事將蕆，請自伊犁移師合攻回部。」上仍責兆惠俘哈薩克錫喇等。既又令赴庫車察軍事，還京師，詔未至而兆惠師已發，會雅爾哈善圍庫車，霍集占突圍走。上逮雅爾哈善，以兆惠代將。兆惠中途疏言：「將八百人赴庫車，當與雅爾哈善協力剿賊，不原靦顏遽還。」上獎其肫誠勇往，賜雙眼孔雀翎。

既至軍，詗霍集占自庫車出入葉爾羌城守，乃帥師往捕。道阿克蘇，頭人頗拉特降。和闐頭人霍集斯故擒達瓦齊有功，至是亦來附，並招烏什頭人俱降，遂薄葉爾羌。兆惠兵止四百，自烏什至此千五百里，馬行乏，擇要隘屯兵。霍集占出戰，三敗，保城不復出。兆惠遣副都統愛隆阿以八百人扼喀什噶爾來路阻賊援，而率師臨蔥嶺南河為陣。蔥嶺南河者即喀喇烏蘇，譯言黑水，故時謂兆惠軍為黑水營。

兆惠念兵寡而城大，不任攻，諜言賊牧群在城南英峨奇盤山，乃帥輕騎躪其牧地，且致賊為野戰。渡黑水才四百騎而橋圮，霍集占挾數千騎出，師且戰且涉水，士卒殊死戰，五晝夜殺賊數千人。諸將高天喜、鄂實、三格、特通額皆戰死。兆惠馬再踣，面及脛皆傷，乃收兵築壘掘濠以為衛，賊亦築壘與我師相持。布拉呢敦自喀什噶爾至，助霍集占困我師。靖逆將軍納穆札爾等帥師赴援，中途遇回兵，力戰，皆死之。上先事發索倫、察哈爾、健銳營及陜、甘綠旗兵濟兆惠師；聞兆惠被圍，促富德赴援，又命阿里袞選戰馬三千送軍前。兆惠發阿克蘇，令舒赫德駐守。至是遣使令以被圍狀入奏，上獎兆惠統軍深入，忠誠勇敢，進封武毅謀勇一等公，並賜紅寶石帽頂、四團龍補服。

霍集占既逼我師為長圍，相持數月。賊自上游引水謀灌我師壘，我師於下游溝而洩之。我師壘迫深林，賊發槍彈著林木中，我師伐為薪，得彈，用以擊賊，常不匱。水不給，賊引水，反得飲，又掘井恆得泉。發地得藏粟一百六十窖，掠野得馬駝千餘。迫歲暮，圍合已三月，軍中糧漸盡，士卒煮鞍革，甚或掠回民以食。布拉呢敦、霍集占以圍久不下，會布魯特掠英吉沙爾，而兆惠即以是日率師焚賊壘，所殺傷過當，疑兆惠與布魯特相約，因遣使入我師請和。兆惠因其使射書諭以納款當入覲，二酋亦射書請撤圍相見。兆惠置不更答，而二酋自此攻稍緩。

二十四年正月，富德帥師至呼爾璊，遇回兵，轉戰五晝夜。阿里袞送馬至，合軍復戰。布拉呢敦出戰，中彈傷，還喀什噶爾。師至葉爾羌河岸，阿里袞與愛隆阿合軍為右翼，富德及舒赫德為左翼，逐賊，以次徐進。兆惠自圍中望見火光十餘里，馬駝群囂塵上，知援集，乃率餘軍破壘出，與諸軍相合，引還阿克蘇。上為賦黑水行紀其事。兆惠疏辭進封及章服，諭毋辭，並以其母老，時遣人存問。

霍集占之黨攻和闐，上以兆惠、富德既合軍急引還，謂富德不得以援兆惠為畢事，兆惠為帥被圍待援，尤不當遽引師退。諭趣富德援和闐，兆惠當就現在兵力加意奮勉，以竟全功。兆惠督諸將分道進攻，布拉呢敦棄喀什噶爾，霍集占亦棄葉爾羌同遁。兆惠師至喀什噶爾，撫定餘眾，富德亦收葉爾羌，為畫疆界，定貢賦，鑄泉幣，並分屯滿、漢兵駐守。富德師復進，追及霍集占，戰於阿勒楚爾，再戰於伊西洱庫爾淖爾。布拉呢敦、霍集占竄入巴達克山，師從之。巴達克山汗素勒坦沙初言霍集占中彈死，生獲布拉呢敦；復言兩酋已皆死，獻霍集占首。上加兆惠宗室公品級、鞍轡，並授其子侍衛。兆惠復撫定霍罕額爾德尼伯克所屬四城，並齊哩克布魯特、額德格納布魯特、阿濟畢部眾，請留兵分駐葉爾羌、喀什噶爾諸城。復定各城伯克更番入覲例。二十五年二月，師還，上幸良鄉，於城南行郊勞禮。兆惠入謁，賜朝珠及馬，從上還京。飲至，賚銀幣。圖形紫光閣。

二十六年七月，命協辦大學士，兼領刑部。旋令偕大學士劉統勛按楊橋河決。二十七年，復偕統勛勘江南運河。二十八年，直隸水災，命勘海口，疏天津、靜海諸縣水道。復命偕兩江總督尹繼善籌濬荊山橋河道。二十九年十一月，卒。上臨其喪，贈太保，謚文襄。嘉慶元年十一月，命配享太廟。
