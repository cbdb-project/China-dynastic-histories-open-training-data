武訓，山東堂邑人。乞者也，初無名，以其第曰武七。七孤貧，從母乞於市，得錢必市甘旨奉母。母既喪，稍長，且傭且乞。自恨不識字，誓積貲設義學，以所得錢寄富家權子母，積三十人，得田二百三十畝有奇，乞如故。藍縷蔽骭，晝乞而夜織。或勸其娶，七謝之。又數年，設義塾柳林莊，築塾費錢四千餘緡，盡出所積田以資塾。塾為二級，曰蒙學，曰經學。開塾日，七先拜塾師，次遍拜諸生，具盛饌饗師，七屏立門外，俟宴罷，啜其餘。曰：「我乞者，不敢與師抗禮也！」常往來塾中，值師晝寢，默跪榻前，師覺驚起；遇學生游戲，亦如之：師生相戒勉。於學有不謹者，七聞之，泣且勸。有司旌其勤，名之曰訓。嘗至館陶，僧了證設塾鴉莊，貲不足，出錢數百緡助其成。復積金千餘，建義塾臨清，皆以其姓名名焉。縣有嫠張陳氏，家貧，刲肉以奉姑，訓予田十畝助其養。遇孤寒，輒假以錢，終身不取，亦不以告人。光緒二十二年，歿臨清義塾廡下，年五十九。病革，聞諸生誦讀聲，猶張目而笑。縣人感其義，鐫像於石，歸田四十畝，以其從子奉祀。山東巡撫張曜、袁樹勛先後疏請旌，祀孝義祠。
