黃潛善，字茂和，邵武人。擢進士第，宣和初，為左司郎。陝西、河東地大震，陵谷易處，徽宗命潛善察訪陝西，因往視。潛善歸，不以實聞，但言震而已。擢戶部侍郎，坐事謫亳州，以徽猷閣待制知河間府。

靖康初，金人入攻，康王開大元帥府，檄潛善將兵入援。張邦昌僭位，潛善趨白于帥府，王承制拜潛善為副元帥。

二年，高宗即位，拜中書侍郎。時上從人望，擢李綱為右相，綱將奏逐潛善及汪伯彥，右丞呂好問止之。未幾，潛善拜右僕射兼中書侍郎，綱遂罷。御史張所言潛善姦邪，恐害新政，左遷所尚書郎，尋謫江州。太學生陳東論李綱不可去，潛善、伯彥不可任，潛善恚。會歐陽澈上書詆時事，語侵宮掖，帝謂其言不實，潛善乘間啟殺澈並東誅之，識與不識皆為之垂涕，帝悔焉。

明年，金人攻陝西，京東、山東盜起，潛善、伯彥匿不以聞。張遇焚真州，距行在六十里，內侍邵成章疏潛善、伯彥誤國，成章坐除名。御史馬伸亦以劾潛善、伯彥得罪，謫監濮州酒稅，道卒。

潛善進左僕射兼門下侍郎。鄆、濮相繼陷沒，宿、泗屢警，右丞許景衡以扈衛單弱，請帝避其鋒，潛善以為不足慮，率同列聽浮屠克勤說法。俄泗州奏金人且至，帝大驚，決策南渡。御舟已戒，潛善、伯彥方共食，堂吏大呼曰：「駕行矣！」乃相視蒼黃鞭馬南馳。都人爭門而出，死者相枕藉，人無不怨憤。會司農卿黃鍔至江上，軍士聞其姓以為潛善也，爭數其罪，揮刃而前，鍔方辯其非是，而首已斷矣。

帝渡瓜州，幸鎮江，敵兵已躡其後。潛善、伯彥聯疏言艱難之時，不敢具文求退。中丞張澄劾之，乃罷潛善為觀文殿大學士、知江寧府，落職居衡州。鄭瑴又論潛善、伯彥均于誤國，而潛善之惡居多，王庭秀繼以為言，責置英州。諫官袁植乞斬之都市，帝不許。尋卒于梅州。

潛善猥持國柄，嫉害忠良。李綱既逐，張愨、宗澤、許景衡輩相繼貶死，憲諫一言，隨陷其禍，中外為之切齒。高宗末年有旨，潛善、余深、薛昂皆復官錄後。諫官淩哲言深、昂朋附蔡京，潛善專恣誤國，今盡復三人恩數，恐政刑失平，忠義解體。詔以潛善嘗任副元帥，特復元官，錄一子。
