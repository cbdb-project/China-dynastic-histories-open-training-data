攸，字居安，京長子也。元符中，監在京裁造院。徽宗時為端王，每退朝，攸適趨局，遇諸途，必下馬拱立，王問左右，知為蔡承旨子，心善之。及即位，記其人，遂有寵。

崇寧三年，自鴻臚丞賜進士出身，除秘書郎，以直秘閣、集賢殿修撰編修《國朝會要》，二年間至樞密直學士。京再入相，加龍圖閣學士兼侍讀，詳定《九域圖志》，修《六典》，提舉上清寶箓宫、秘書省兩街道錄院、禮制局。道、史官僚合百人，多三館雋遊，而攸用大臣子領袖其間，懵不知學，士論不與。初置宣和殿，命為大學士，賜毬文方團金帶，改淮康軍節度使。

帝將去京，先逐其黨劉昺、劉煥等，使御史中丞王安中劾之。攸通籍禁庭，聞其事，亟請間百拜以懇，帝意遂解。其後與京權勢日相軋，浮薄者復間之，父子各立門戶，遂為仇敵。攸別居賜第，嘗詣京，京正與客語，使避之，攸甫入，遽起握父手為胗視狀，曰：「大人脈勢舒緩，體中得無有不適乎？」京曰：「無之。」攸曰：「禁中方有公事。」即辭去。客竊窺見，以問京，京曰：「君固不解此，此兒欲以為吾疾而罷我也。」閱數日，京果致仕。以季弟絛鍾愛于京，數請殺之，帝不許。

攸歷開府儀同三司、鎮海軍節度使、少保，進見無時，益用事，與王黼得預宮中秘戲，或侍曲宴，則短衫窄褲，塗抹青紅，雜倡優侏儒，多道市井淫媟謔浪語，以蠱帝心。妻宋氏出入禁掖，子行領殿中監，視執政，寵信傾其父。帝留意道家者說，攸獨倡為異聞，謂有珠星璧月、跨鳳乘龍、天書雲篆之符，與方士林靈素之徒爭證神變事。於是神霄、玉清之祠遍天下，咎端自攸興矣。

童貫伐燕，以攸副宣撫，攸童騃不習事。謂功業可唾手致。入辭之日，二美嬪侍上側，攸指而請曰：「臣成功歸，乞以是賞。」帝笑而弗責。涿州留守郭藥師擁所部八千人舉涿、易二州降，進攸少傅。王師入燕，進少師，封英國公。還，領樞密院。王黼罷政，帝欲大用攸，既而悔之，但進太保，徙封燕。帝欲內禪，親書「傳位東宮」字授李邦彥，邦彥卻立不敢承，遂以付攸。攸退，屬其客給事中吳敏，議遂定。

靖康元年，從上皇南下。及還都，始責為大中大夫，繼而安置永州，連徙潯、雷。京死，御史言攸罪不減乃父，燕山之役禍及宗社，驕奢淫泆載籍所無，當竄諸海島。詔置萬安軍，尋遣使者隨所至誅之。
