張柔，字德剛，易州定興人，世力農。柔少慷慨，尚氣節，善騎射，以豪俠稱。金貞祐間，河北盜起，柔聚族黨保西山東流寨，選壯士，結隊伍以自衛，盜不敢犯。郡人張信假柔聲勢，納流人女為妻，柔鞭信百而還其女。信憾之，謀結黨害柔。未幾，信有罪當誅，柔救之得免，於是驍勇之士，多慕義從之。中都經略使苗道潤承制授柔定興令，累遷清州防禦使。道潤表其才，加昭毅大將軍，遙領永定軍節度使，兼雄州管內觀察使，權元帥左都監，行元帥府事。繼而道潤為其副賈瑀所殺，瑀遣使以好辭來告曰：「吾得除道潤者，以君不助兵故也。」柔怒叱使者曰：「瑀殺吾所事，吾食瑀肉且未足快意，反以此言相戲耶！」遂移檄道潤部曲，會易州軍市川，誓眾為之復仇，眾皆感泣。適道潤麾下何伯祥得道潤所佩金虎符以獻，因推柔行經略使事。事聞，加驃騎將軍、中都留守，兼大興府尹、本路經略使，行元帥事。

戊寅，國兵出紫荊口，柔率所部逆戰於狼牙嶺，馬蹶被執，遂以眾降，太祖還其舊職，得以便宜行事。柔招集部曲，下雄、易、安、保諸州，攻破賈瑀於孔山，誅瑀，剖其心祭道潤。瑀黨郭收亦降，盡有其眾，徙治滿城。金真定帥武仙會兵數萬來攻，柔以兵數百出奇迎戰，大破之。乘勝攻完州，下之，獲州佐甄全。全慷慨就戮，柔義而釋之，且升為守，使將部曲以從。己卯，仙復來攻，敗走之，進拔郎山、祁州、曲陽，諸城寨聞之，皆降。既而中山叛，柔引兵圍之，與仙將葛鐵倉戰於新樂。流矢中柔頷，折其二齒，拔矢以戰，斬首數千級，擒槁城令劉成，遂拔中山。仙復會兵攻滿城，柔登城拒戰，復為流矢所中。仙兵大呼曰：「中張柔矣！」柔不為動，開門突戰，皆敗走。略地至鼓城，單騎入城，喻以禍福，城遂降。又敗仙於祁州，進攻深澤、寧晉、安平，克之。分遣別將攻下平棘、槁城、無極、欒城諸縣，闢地千餘里。由是深、冀以北，真定以東三十餘城，緣山反側鹿兒、野貍等寨，相繼降附。一月之間，與仙遇者凡十有七，每戰輒勝。方獻捷於行在所，行次宣德，而易州軍叛，逐其守盧應妻子，據西山馬頭寨。柔聞之，即棄輜重還，出奇計破其寨，而誅叛者，歸其妻子。加榮祿大夫、河北東西等路都元帥，號拔都魯，置官屬，將士遷授有差。

燕帥孱赤臺數凌柔，柔不為下，乃譖柔於中都行臺曰：「張柔驍勇無敵，向被執而降，今委以兵柄，戰勝攻取，威震河朔，失今不圖，後必難制。常欲殺我，我不敢南也。」行臺召柔，幽之土室，孱赤臺施帳寢其上，環以甲騎，明日將殺之，孱赤臺一夕暴死，柔乃得免。金經略使固安王子昌，善戰知名，與信安張進連兵，阻水為固，遠近憚之。柔出其不意，率兵徑渡，生擒以還。

乙酉，真定武仙殺其帥史天倪，其弟天澤使來求援。柔遣驍將喬惟忠等率千餘騎赴之，與仙戰，敗之。遂分遣惟忠、宋演略彰德，徇齊魯；聶福堅略青、魏、山東。璽書授柔行軍千戶、保州等處都元帥。丙戌，遣將以兵從國王孛魯，攻李全於益都，降之。丁亥，移鎮保州。保自兵火之餘，荒廢者十五年，盜出沒其間。柔為之畫市井，定民居，置官廨，引泉入城，疏溝渠以瀉卑濕，通商惠工，遂致殷富。遷廟學於城東南，增其舊制。

壬辰，從睿宗伐金，語其眾曰：「吾用兵，殺人多矣，寧無冤者？自今以往，非與敵戰，誓不殺也。」圍汴京，柔軍於城西北，金兵屢出拒戰。柔單騎陷陣，出入數四，金人莫能支。金主自黃陵岡渡河，次漚麻岡，欲取衛州，柔以兵合擊，金主敗走睢陽。其臣崔立以汴京降，柔於金帛一無所取，獨入史館，取《金實錄》並秘府圖書；訪求耆德及燕趙故族十餘家，衛送北歸。遂圍睢陽，金主走汝南。汝南恃柴潭為阻，會宋孟珙以兵糧來會，珙決其南，潭水涸。金人懼，啟南門求死戰，柔以步卒二十餘突其陣，促聶福堅先登，擒二校以歸。又遣張信據其內隍，諸軍齊進，金主自殺。汝南既破，下令屠城，一小校縛十人以待，一人貌獨異，柔問之，狀元王鶚也，解其縛，賓禮之。入朝，太宗歷數其戰功，班諸帥上，賜金虎符，升軍民萬戶。

乙未，從皇子闊出拔棗陽，繼從大帥太赤攻徐、邳。丁酉，詔屯兵曹武以逼宋。道出九里關，柔欲率所部徑往，或言關甚險，宋必設伏，不若與大軍俱進。不聽，與二十騎直前據關，方解甲而食。宋兵出兩山間，圍數重，騎皆失色，柔單騎馳突潰圍。大軍繼至，遂達曹武，悉下緣山諸堡，攻洪山寨，破之，遂營山下。柔率眾出略地他處，宋兵乘虛來襲，柔還，與之遇，自旦至暮，凡十餘戰，大敗宋師，斬其將校十有三人。遂會諸軍取光州，又進趣黃州。破三山寨，至大湖中，得戰艦，沿江接戰，壁於黃州西北隅。有乘舟出者，柔曰：「此偵伺我隙者也，夜必襲吾不備。」乃分軍為三以待之。二鼓時，宋師果至，柔遮擊之，俘數百人，溺死者不可計。攻其東門，矢石雨注，軍少卻。柔率死士十餘，奮戈大呼，所向僕踣，執俘而還。宋師懼，請和，乃還軍。

大帥察罕攻滁州，柔以二百騎往。時盧、泗、盱眙、安豐間，宋屯戍相望，斥候甚嚴，或勸柔勿行，不聽，且戰且前，凡二十餘戰。比至滁，察罕以滁久不拔，欲解去，柔請決戰，從之。既陣，宋驍將出挑戰，柔佯卻，宋將驕，柔馳及之，楇擊墜地，宋將執柔轡曳入其陣，飛石中柔鼻，兩軍哄，柔得還，裹瘡復戰。夜遣鞏彥暉劫其營，焚城東南隅，柔率銳卒五十七人先登，拔之。己亥，以本官節制河南諸翼兵馬征行事，河南三十餘城皆屬焉。

庚子，詔柔等八萬戶伐宋。辛丑，升保州為順天府，賜御衣數襲、名馬二、尚廄馬百。柔率師自五河口濟淮，略和州諸城，師還，分遣部下將千人屯田於襄城。察罕奏柔總諸軍鎮杞。初，河決於汴，西南入陳留，分而為三，杞居其中水單。宋兵恃舟楫之利，駐亳、泗，犯汴、洛，以擾河南。柔乃即故杞之東西中三山夾河，順殺水勢，築連城，結浮梁，為進戰退耕之計，敵不敢至。會諸軍攻破壽州，柔欲留兵守之，察罕不從。又敗宋師於泗州，還杞上。帳下吏夾谷顯祖得罪亡走，上變誣柔，執柔以北。大臣多以闔門保柔者，卒辨其誣，顯祖伏誅。

辛亥，憲宗即位，換授金虎符，仍軍民萬戶。甲寅，移鎮亳州。環亳皆水，非舟楫不達，柔甃城壁為橋梁屬汴堤，以通商賈之利；復建孔子廟，設校官弟子員。入奏，帝悅，賜衣一襲、翎根甲一、金符九、銀符十九，頒將校之有功者。

己未，分裨將張果、王仲仁從憲宗征蜀；王安國、胡進、田伯榮、宋演從宗王塔察兒攻荊山；柔從世祖攻鄂。世祖由大勝關，柔由虎頭關，與宋兵遇於沙窩，柔子弘彥擊破之，進與守關兵戰，敗之。世祖自陽羅渡江，促柔會兵攻鄂，百餘日不能下。世祖諭之曰：「吾猶獵者，不能擒圈中豕，野獵以供汝食，汝可破圈而取之。」柔乃令何伯祥作鵝車，洞掘其城，別遣勇士先登，攻其西南陬，屢破之。會憲宗兇問至，宋亦行成，世祖北還，命柔統領蒙古、漢軍，以俟後命，城白鹿磯，為久駐計。

中統元年，世祖即位，詔班師。阿里不哥反，世祖北征，詔柔入衛，至廬朐河，有詔止之。分其兵三千五百衛京師，以子弘慶為質。二年，以《金實錄》獻諸朝，且請致仕，封安肅公，命第八子弘略襲職。至元三年，加榮祿大夫，判行工部事，城大都。四年，進封蔡國公。五年六月卒，年七十九。贈推忠宣力翊運功臣、太師、開府儀同三司、上柱國，謚武康。延祐五年，加封汝南王，謚忠武。子十有一人，弘略、弘範最顯，弘範自有傳。
