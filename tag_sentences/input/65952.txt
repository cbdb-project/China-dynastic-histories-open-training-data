塔齊布，字智亭，陶佳氏，滿洲鑲黃旗人。由火器營鳥槍護軍擢三等侍衛。咸豐初，揀發湖南，以都司用，署撫標左營守備。以長沙守城功擢游擊，署中軍參將。侍郎曾國藩在籍治鄉兵，月調官兵會操。每校閱，塔齊布從侍，國藩與語，奇之，試所轄兵，特精整。為副將清德所忌，嗾提督鮑起豹將加摧辱。國藩劾罷清德，薦塔齊布「忠勇可大用，如將來出戰不力，甘與同罪」，加副將銜，兼領練軍。巡撫張亮基亦特薦之，以副將用。

三年，剿平茶陵、安化土匪，賜花翎。四年，率所部進剿粵匪，至湖北通城、崇陽，賊由岳州上犯，奉檄援寧鄉。未至，湘潭亦陷，賊勢甚張，遂改援湘潭。長驅至高嶺，猝遇賊，塔齊布手持大旗陷陣，麾軍縱擊，斬其酋數人，逐北數里，至城下。明日，賊大出，塔齊布伏兵山左右，賊近，砲殪百餘人，伏起夾擊，殭僕枕藉，燔城外賊柵皆盡。水師會戰，焚賊舟，浮尸蔽江。賊棄城走，六日而湘潭平。時曾國藩師挫於靖港，長沙震動，賴此一戰破賊，人心始定。捷聞，加總兵銜，賜號喀屯巴圖魯。詔斥鮑起豹畏葸不出戰，罷之，即超擢塔齊布署提督，尋實授。初，所部辰勇與標兵私鬥有釁，鮑起豹頻齮齕之；至是代其位，遍賞提標兵，示無修怨意，標兵大讙。眾見其由都司不三年立功驟膺專閫，莫不驚服，軍氣頓振。

賊自湘潭敗後，退走岳州，分黨陷常、澧。塔齊布馳抵新墻為援，進與羅澤南合軍，會水師攻岳州，七月，克其城。賊退泊城陵磯，勢猶盛，水陸夾擊，屢挫之。曾國藩親率新募水師至，戰失利。越日，賊由城陵磯舍舟登陸踞險，三路來撲，塔齊布分路迎擊，匹馬陷陣，士卒皆猛進，破其中路，賊復包鈔；愈戰愈奮，賊敗走，追至擂鼓臺，斬馘八百，落水者無數。迭偕羅澤南合力攻賊，旬日三捷。水師乘隙進剿，賊勢始衰，岳州危而不失。閏七月，偕羅澤南、李續賓進高橋，賊出二萬人抗拒。塔齊布首先沖入，諸軍繼之，會大雨，賊砲不燃；逾溝入壘，連破賊營十三座，殲斃及逃散者數千。水師亦分路剿殺，賊遁走，追擊二百餘里，破之於羊樓峒，又破之於崇陽，克其城，咸寧亦復。曾國藩師抵金口，令羅澤南攻花園，塔齊布趨洪山。八月，武昌賊遁走，塔齊布預設伏，賊至，要擊，左右夾湖無去路，殲戮溺斃八九千人，武、漢同時克復。進攻大冶，克之。

十月，與羅澤南會攻田家鎮，澤南攻半壁山，塔齊布屯富池口，中隔小河，作浮橋以通兩軍之路。賊以萬人來爭，澤南率李續賓奮戰，塔齊布隔港對擊，浮橋成。賊復由田家鎮渡江撲富池口營壘，迎擊敗之。遂與水師約大舉，楊岳斌、彭玉麟分隊毀其橫江鐵鎖，陸師從半壁山擁下，鏖戰一晝夜，鐵鎖盡毀，賊舟盡焚。賊棄壘而遁，克田家鎮，蘄州亦復，賜黃馬褂，予騎都尉世職。

偕羅澤南渡江至蓮花橋，遇伏，前隊少卻，塔齊布手刃賊目，追奔五十里，遂克廣濟。悍酋秦日綱、陳玉成、羅大綱效力守黃梅，以數萬賊布小池口、孔壟驛，而大河埔、龍頭寨皆立堅壘。軍抵雙城驛，賊突來襲，堅持不動，旋突起憑高下擊，斬其渠。賊奔大河埔，糾黨返斗，連擊敗之，殪三千餘，進攻黃梅，肉薄而登。塔齊布被石擊，流血被面，督戰益力，克其城。賊麕聚孔壟驛，三面築土城，塔齊布從西南進，累肩為梯，卓矛而躍，大破之。賊悉竄小池口，分黨奔湖口，與九江之賊相犄角。曾國藩率水師抵九江，塔齊布偕羅澤南渡江會攻。詔嘉諸將轉戰直前，同心效力，特頒珍賚。十二月，攻九江西南門不克，驍將童添元死之。會水師為賊所襲，喪失輜重。羅澤南攻小池口，塔齊布親率勇士二十人往督戰，眾寡不敵，且戰且退，匹馬沖突，為諸營捍蔽。有黃衣賊酋三來犯，塔齊布以套馬竿圈一酋斬之，奪其馬，餘賊皆靡，俟大隊沿江上，始單騎渡江回營，已除夕三鼓。

五年正月，城賊出犯，斬獲二百餘，又伏地雷誘賊來撲，斃之，戰屢捷而城不下。三月，總督楊霈師潰，武昌復陷，塔齊布分兵遣將回援。時水師半頓鄱陽湖，半回湖北，陸師留攻九江，力甚單，賊益堅拒。六月，與曾國藩會於青山議軍事，國藩謂宜移師東渡，剿湖口、東流、建德，塔齊布誓攻九江。七月，方傳令薄城，遽氣脫卒於軍，年三十有九。事聞，文宗震悼，詔依將軍例賜恤，湖南省城建專祠，謚忠武。同治三年，江南平，加三等輕車都尉世職，入祀昭忠祠。

塔齊布忠勇絕倫，自擢提督，涅「忠心報國」四字於左臂。每戰，匹馬當先，不使士卒出己前。他軍被圍輒馳救。背負槍，挾弓矢，二卒持長矛、套馬竿從，皆精絕，無虛發。每逼賊壘覘形勢，瀕危輒免，賊驚為神，而從容謙退，未嘗自伐其能。在嶽州，率四騎覘擂鼓臺，忽有悍酋獰髯睅目，持槊來犯。健卒黃明魁矛刺酋墜馬，塔齊布手刃殪之，獲其旗，知為偽丞相曾天養，驍桀稱最，群賊奪氣，尋皆引去。先是水師毀天養坐船，已報殲斃。塔齊布不欲爭功，終不上聞。軍中與下卒同甘苦，嘗共中夜絮語家事，念及老母，泣下。其卒也，軍民皆慟。湘潭、岳州兩捷，關系湘軍大局。曾國藩尤痛惜焉。
