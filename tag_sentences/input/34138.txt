方苞，字靈皋，江南桐城人。父仲舒，寄籍上元，善為詩，苞其次子也。篤學修內行，治古文，自為諸生，已有聲於時。康熙三十八年，舉人。四十五年，會試中式，將應殿試，聞母病，歸侍。五十年，副都御史趙申喬劾編修戴名世所著南山集、孑遺錄有悖逆語，辭連苞族祖孝標。名世與苞同縣，亦工為古文，苞為序其集，並逮下獄。五十二年，獄成，名世坐斬。孝標已前死，戍其子登嶧等。苞及諸與是獄有干連者，皆免罪入旗。聖祖夙知苞文學，大學士李光地亦薦苞，乃召苞直南書房。未幾，改直蒙養齋，編校御制樂律、算法諸書。六十一年，命充武英殿修書總裁。世宗即位，赦苞及其族人入旗者歸原籍。

雍正二年，苞乞歸里葬母。三年，還京師，入直如故。居數年，特授左中允。三遷內閣學士。苞以足疾辭，上命專領修書，不必詣內閣治事。尋命教習庶吉士，充一統志總裁、皇清文穎副總裁。乾隆元年，充三禮義疏副總裁。命再直南書房，擢禮部侍郎，仍以足疾辭，上留之，命免隨班行走。復命教習庶吉士，堅請解侍郎任，許之，仍以原銜食俸。苞初蒙聖祖恩宥，奮欲以學術見諸政事。光地及左都御史徐元夢雅重苞。苞見朝政得失，有所論列，既，命專事編輯，終聖祖朝，未嘗授以官。世宗赦出旗，召入對，慰諭之，並曰：「先帝執法，朕原情。汝老學，當知此義。」乃特除清要，馴致通顯。

苞屢上疏言事，嘗論：「常平倉穀例定存七糶三。南省卑濕，存糶多寡，應因地制宜，不必囿成例。年饑米貴，有司請於大吏，定值開糶，未奉檄不敢擅。自後各州縣遇穀貴，應即令定值開糶，仍詳報大吏。穀存倉有鼠耗，盤量有折減，移動有運費，糶糴守局有人工食用。春糶值有餘，即留充諸費。廉能之吏，遇秋糴值賤，得穀較多，應令詳明別貯，備歉歲發賑。」下部議行。又言民生日匱，請禁燒酒，禁種煙草，禁米穀出洋，並議令佐貳官督民樹畜，士紳相度濬水道。又請矯積習，興人才，謂：「上當以時延見廷臣，別邪正，示好惡。內九卿、外督撫，深信其忠誠無私意者，命各舉所知。先試以事，破瞻徇，繩贓私，厚俸而久任著聲績者，賜金帛，進爵秩。尤以六部各有其職，必慎簡卿貳，使訓厲其僚屬，以時進退之，則中材咸自矜奮。」乾隆初，疏謂：「救荒宜豫。夏末秋初，水旱豐歉，十已見八九。舊例報災必待八九月後，災民朝不待夕，上奏得旨，動經旬月。請自後遇水旱，五六月即以實奏報。」並言：「古者城必有池，周設司險、掌固二官，恃溝樹以守，請飭及時修舉。通川可開支河，沮洳可興大圩，及諸塘堰宜創宜修，若鎮集宜開溝渠、築垣堡者，皆造冊具報，待歲歉興作，以工代賑。」下部議，以五六月報災慮浮冒，不可行；溝樹塘堰諸事，令各督撫籌議。

高宗命苞選錄有明及本朝諸大家時藝，加以批評，示學子準繩，書成，命為欽定四書文。苞欲仿朱子學校貢舉議立科目程式，及充教習庶吉士，奏請改定館課及散館則例，議格不行。苞老多病，上憐之，屢命御醫往視。

苞以事忤河道總督高斌，高斌疏發苞請託私書，上稍不直苞。苞與尚書魏廷珍善，廷珍守護泰陵，苞居其第。上召苞入對，苞請起廷珍。居無何，上召廷珍為左都御史，命未下，苞移居城外。或以訐苞，謂苞漏奏對語，以是示意。庶吉士散館，已奏聞定試期，吳喬齡後至，復補請與試。或又以訐苞，謂苞移居喬齡宅，受請託。上乃降旨詰責，削侍郎銜，仍命修三禮義疏。苞年已將八十，病日深，大學士等代奏，賜侍講銜，許還里。十四年，卒，年八十二。苞既罷，祭酒缺員，上曰：「此官可使方苞為之。」旁無應者。

苞為學宗程、朱，尤究心春秋、三禮，篤於倫紀。既家居，建宗祠，定祭禮，設義田。其為文，自唐、宋諸大家上通太史公書，務以扶道教、裨風化為任。尤嚴於義法，為古文正宗，號「桐城派」。

苞兄舟，字百川，諸生，與苞同負文譽。嘗語苞，當兄弟同葬，不得以妻祔。苞病革，命從舟遺言；並以弟林早卒未視斂，斂袒右臂以自罰。
