張翀，字子儀，柳州人。嘉靖三十二年進士。授刑部主事。疾嚴嵩父子亂政，抗章劾之。其略曰：

竊見大學士嵩貴則極人臣，富則甲天下。子為侍郎，孫為錦衣、中書，賓客滿朝班，親姻盡朱紫。犬馬尚知報主，乃嵩則不然。臣試以邊防、財賦、人才三大政言之。

國家所恃為屏翰者，邊鎮也。自嵩輔政，文武將吏率由賄進。其始不核名實，但通關節，即與除授。其後不論功次，但勤問遺，即被超遷。託名修邊建堡，覆軍者得蔭子，濫殺者得轉官。公肆詆欺，交相販鬻。而祖宗二百年防邊之計盡廢壞矣。

戶部歲發邊餉，本以贍軍。自嵩輔政，朝出度支之門，暮入奸臣之府。輸邊者四，饋嵩者六。臣每過長安街，見嵩門下無非邊鎮使人。未見其父，先饋其子。未見其子，先饋家人。家人嚴年富已踰數十萬，嵩家可知。私藏充溢，半屬軍儲；邊卒凍餒，不保朝夕。而祖宗二百年豢養之軍盡耗弱矣。

邊防既隳。邊儲既虛，使人才足供陛下用，猶不足憂也。自嵩輔政，藐蔑名器，私營囊橐。世蕃以狙獪資，倚父虎狼之勢，招權罔利，獸攫鳥鈔。無恥之徒，絡繹奔走，靡然成風，有如狂易。而祖宗二百年培養之人才盡敗壞矣。

夫嵩險足以傾人，詐足以惑世，辨足以亂政，才足以濟奸。附己者加諸膝，異己者墜之淵。箝天下口使不敢言，而其惡日以恣。此忠義之士，所以搤腕憤激，懷深長之憂者也。陛下誠賜斥譴，以快眾憤，則緣邊將士不戰而氣自倍，百司庶府不令而政自新。

書奏，逮下詔獄拷訊，謫戍都勻。

穆宗嗣位，召為吏部主事，再遷大理少卿。隆慶二年春，以右僉都御史巡撫南、贛。所部萬羊山跨湖廣、福建、廣東境，故盜藪，四方商民種藍其間。至是，盜出劫，翀遣守備董龍剿之。龍聲言搜山，諸藍戶大恐。盜因煽之，嘯聚千餘人。兵部令二鎮撫臣協議撫剿之宜，久乃定。南雄劇盜黃朝祖流劫諸縣，轉掠湖廣，勢甚熾。翀討擒之。移撫湖廣。召拜大理卿，進兵部右侍郎。以侍養歸。

萬曆初，起故官，督漕運。召為刑部右侍郎，不拜，連章乞休。卒於家。天啟初，贈兵部尚書，謚忠簡。
