董摶霄，字孟起，磁州人。由國子生闢陜西行臺掾。時天大旱，從侍御史郭貞讞獄華陰縣，有李謀兒累殺商賈於道，為賊十五年，至百餘事。事覺，獄已具，賄賂有司，謂徒黨未盡獲，五年不決，人皆以為憤。摶霄知之，以言於貞，即以尸諸市中，天乃大雨。授四川肅政廉訪司知事，除涇陽縣尹。入為戶部主事，升員外郎，拜監察御史。又出僉遼東肅政廉訪司事，歷江西行省左右司郎中，遷浙東宣慰副使。其歷官所至，往往理冤獄，革弊政，才譽益著稱於時。

至正十一年，除濟寧路總管，奉旨從江浙平章教化征進安豐，兵至合肥定林站，遇賊，大破之。時硃皋、固始賊復猖獗，軍少不足以分討。有大山民寨及芍陂屯田軍，摶霄皆獎勞而約束之，遂得障蔽硃皋。我軍屯硃家寺，賊至，追殺之。乃遣進士程明仲往諭賊中，招徠者千二百家，因悉知其虛實。夜縛浮橋於淝水，既渡，賊始覺。賊眾數萬據磵南，我軍渡者，輒為其所敗。摶霄乃麾騎士，別渡淺灘襲賊後。賊回東南向，與騎士迎敵，摶霄忽躍馬渡磵，揚言於眾曰：「賊已敗。」諸軍皆渡，一鼓而擊之。賊大敗，亟追殺之，相藉以死者二十五里，遂復安豐。

十二年，有旨命摶霄攻濠州，又命移軍援江南。遂渡江，至湖州德清縣，而徽、饒賊已陷杭州。教化問摶霄計，摶霄曰：「賊皆野人，見杭城子女玉帛，非平日所有，必縱欲，不暇為備，宜急攻之。今欲退保湖州，設使賊乘銳直趨京口，則江南不可為矣。」教化猶豫未決，而諸將亦難其行。摶霄正色曰：「江浙相君方面既陷於賊，今可取而不取，誰任其咎！」復拔劍顧諸將曰：「諸君荷國厚恩，而臨難茍免，今相君在是，敢有慢令者斬。」計乃決。遂進兵杭城。賊迎敵，至鹽橋，摶霄麾壯士突前，斬殺數級，而諸軍相繼夾擊之，凡七戰，追殺至清河坊。賊奔接待寺，塞其門而焚之，賊皆死，遂復杭州。已而餘杭、武康、德清次第以平，摶霄亦受代去。

徽、饒賊復自昱嶺關寇於潛，行省乃假摶霄為參知政事，俾復提兵討之。摶霄曰：「必欲除殘去暴，所不敢辭。若假以重爵，則不敢受。」即日引兵至臨安新溪，是為入杭要路，既分兵守之而始進兵至叫口及虎檻，遇賊，皆大破之，追殺至於潛，遂復其縣治。既又克復昌化縣及昱嶺關，降賊將潘大ＣＯ二千人。賊又有犯千秋關者，摶霄還軍守於潛，而賊兵大至，焚倚郭廬舍。摶霄按軍不動，左右請出兵，摶霄曰：「未也。」遣人執白旗登山望賊，約曰：「賊以我為怯，必少懈；伺其有間，則麾所執旗。」又伏兵城外，皆授以火砲，復約曰：「見旗動，砲即發。」已而旗動，砲發，兵乃盡出，斬首數知級，遂復千秋關。未幾，賊復攻獨松、百丈、幽嶺三關，摶霄乃先以兵守多溪。多溪，三關要路也。既又分為三軍：一出獨松，一出百丈，一出幽嶺。然後會兵搗賊巢，遂乘勝復安吉，七戰而克之，賊將以其徒來降者數百人。既數日，賊復來窺獨松。摶霄即以兵守苦嶺及黃沙嶺。賊帥梅元來降，且言復有帥十一人欲降者，即遣偏將餘思忠至賊寨諭之。賊皆入暗室潛議，思忠持火投入室內，拔劍語眾曰：「元帥命我來活汝，汝復何議！」已而火起，焚其寨，叱賊黨散去，而引賊帥來降。明日，進兵廣德，克之。有蘄賊與饒、池諸賊復犯徽州。賊中有道士，能作十二里霧。摶霄以兵擊之，已而妖霧開豁，諸伏兵皆起，襲賊兵後，賊大潰亂，斬首數萬級，擒千餘人。獲道士，焚其妖書而斬之。遂平徽州。

十四年，除水軍都萬戶。俄升樞密院判官，從丞相脫脫征高郵，分戍鹽城、興化。賊巢在大縱、德勝兩湖間，凡十有二，悉剿平之。即其地築芙蓉寨，賊入，輒迷故道，盡殺之，自是不復敢犯。賊恃習水，渡淮北，據安東州。摶霄招善水戰者五百人，與賊戰安東之大湖，大敗之，遂復安東。十六年，剿平北沙、廟灣、沙浦等寨。尋進兵泗州，不利。賊乘勝東下，斷我軍糧道，乃回軍屯北沙，糧且絕，與賊死戰，凡七晝夜。賊敗走，奪賊船七十餘，乃得渡淮，保泗州。時方暑雨，湖水溢，諸營皆避去，而摶霄獨守孤城，賊環繞數十里攻之。摶霄坐城上，遣偏將以騎士由四門突出賊後，約曰：「旗一麾即還。」既而旗動，騎士還，步卒自城中出，夾擊之，賊大敗。然賊寨猶阻西行之路，乃結陣而往，翊以奇兵，轉戰數十合，軍始得至海寧。朝廷嘉其功，升同僉淮南行樞密院事。摶霄建議於朝曰：

淮安為南北襟喉、江淮要沖之地，其地一失，兩淮皆未易復也。則救援淮安，誠為急務。為今日計，莫若於黃河上下，並瀕淮海之地，及南自沭陽，北抵沂、莒、贛榆諸州縣，布連珠營，每三十里設一總寨，就三十里中又設一小寨，使斥堠烽燧相望，而巡邏往來，遇賊則並力野戰，無事則屯種而食。然後進有援，退有守，此善戰者所以常為不可勝，以待敵之可勝也。

又海寧一境，不通舟楫，軍糧惟可陸運，而凡瀕淮海之地，人民屢經盜賊，宜加存撫，權令軍人搬運。其陸運之方，每人行十步，三十六人可行一里，三百六十人可行一十里，三千六百人可行一百里。每人負米四斗，以夾布囊盛之，用印封識，人不息肩，米不著地，排列成行，日行五百回，計路二十八里，輕行一十四里，重行一十四里，日可運米二百石。每運給米一升，可供二萬人。此百里一日運糧之術也。又江淮流移之民，並安東、海寧、沭陽、贛榆等州縣俱廢，其民壯者既為軍，老弱無所依歸者，宜設置軍民防禦司，擇軍官材堪牧守者，使居其職，而籍其民，以屯故地。於是練兵積穀，且耕且戰，內全山東完固之邦，外御淮海出沒之寇，而後恢復可圖也。

十七年，毛貴陷益都、般陽等路，有旨命摶霄從知樞密院事卜蘭奚討之。而濟南又告急，摶霄乃提兵援濟南。賊眾自南山來攻濟南，望之兩山皆赤。摶霄按兵城中，先以數十騎挑之，賊眾悉來鬥，騎兵少卻，至磵上，伏兵起，遂合戰，城中兵又大出，大破之。而般陽賊復約泰安之黨，逾南山來襲濟南。摶霄列兵城上，弗為動。賊夜攻南門，獨以矢石御之。黎明，乃默開東門，放兵出賊後。既旦，城上兵皆下，大開南門合擊之，賊敗走。復追殺之，賊眾悉無遺者。於是濟南始寧。詔就升淮南行樞密院副使，兼山東宣慰使都元帥，仍賜上尊、金帶、楮幣、名馬以勞之。有疾其功者，譖於總兵太尉紐的該，令摶霄依前詔，從卜蘭奚同征益都。摶霄即出濟南城，屬老且病，請以其弟昂霄代領其眾，朝廷從之。授昂霄淮南行樞密院判官。未幾，有旨命摶霄守河間之長蘆。

十八年，摶霄以兵北行，且曰：「我去，濟南必不可保。」既而濟南果陷。摶霄方駐兵南皮縣之魏家莊，適有使者奉詔拜摶霄河南行省右丞，甫拜命，毛貴兵已至，而營壘猶未完。諸將謂摶霄曰：「賊至當如何？」摶霄曰：「我受命至此，當以死報國耳。」因拔劍督兵以戰。而賊眾突至摶霄前，捽而問曰：「汝為誰？」摶霄曰：「我董老爺也！」眾刺殺之，無血，惟見其有白氣沖天。是日，昂霄亦死之。事聞，贈宣忠守正保節功臣、榮祿大夫、河南行省平章政事、柱國，追封魏國公，謚忠定。昂霄贈推誠孝節功臣、嘉議大夫、禮部尚書、上輕車都尉，追封隴西郡侯，謚忠毅。

摶霄早以儒生起家，輒為能吏，會天下大亂，乃復以武功自奮，其才略有大過人者，而當時用之不能盡其才，君子惜之。
