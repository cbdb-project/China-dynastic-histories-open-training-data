突呂不，字鐸袞，幼聰敏嗜學。事太祖見器重。及制契丹大字，突呂不贊成為多。未幾，為文班林牙，領國子博士、知制浩。明年，受詔撰決獄法。

太祖略燕，詔與皇太子及王鬱攻定州。師還至順州，幽州馬步軍指揮使王千率眾來襲，突呂不射其馬躓，擒之。天贊二年，皇子堯骨為大元帥，突呂不為副，既克平州，進軍燕、趙，攻下曲陽、北平。至易州，易人來拒，逾濠而陣。李景章出降，言城中人無鬥志。大元帥將修攻具，突呂不諫曰：「我師遠來，人馬疲憊，勢不可久留。」乃止。軍還，大元帥以其謀聞，太祖大悅，賜齎優渥。

車駕西征，突呂不與大元帥為先鐸，伐黨項有功，太祖犒師水精山。大元帥東歸，突呂不留屯西南部，復討黨項，多獲而還。太祖東伐，大諲撰降而復叛，攻之，突呂不先登。渤海平，承詔銘太祖功德於永興殿壁。班師，已下州郡往往復叛，突呂不從大元帥攻破之。

淳欽皇后稱制，有飛語中傷者，後怒，突呂不懼而亡。太宗知其無罪，召還。天顯三年，討烏古部，俘獲甚眾。伐唐，以突呂不為左翼，攻唐軍霞沙寨，降之。十一年，送晉主石敬瑭入洛。及大冊，突呂不總禮儀事，加特進檢校太尉。會同五年卒。王鬱，京兆萬年人，庸義武軍節度使處直之孽子。伯父處存鎮義武，卒，三軍推其子郜襲，處直為都知兵馬使。光化三年，梁王朱全忠攻定州，郜遣處直拒於沙河。兵敗，入城逐郜，郜奔太原。亂兵推處直為留後，遣人請事梁王。梁與晉王克用絕好，表處直為義武軍節度使。

初郜之亡也，鬱從之。晉王克用妻以女，用為新州防禦使。

處直料晉必討張文禮，鎮亡，則定不獨存，益自疑。陰使鬱北導契丹入塞以牽晉兵，且許為嗣。鬱自奔晉，常恐失父心，得使，大喜。神冊六年，奉表送歟，舉室來降，太祖以為養子。

未幾，鬱兄都囚父，自為留後，帝遣鬱從皇太子討之。至定州，都堅壁不出，掠居民而還。

明年，從皇太子攻鎮州，遇唐兵於定州，破之。天贊二年秋，鬱及阿古只略地燕、趙，攻下磁窯務。從太祖平渤海，戰有功，加同政事門下平章事，改崇義軍節度使。

太祖崩，鬱與妻會葬，其妻泣訴於淳欽皇后，求歸鄉國，許之。鬱奏曰：「臣本唐主之婿，主已被弒，此行夫妻豈能相保。願常侍太后。」後喜曰：「漢人中，惟王郎最忠孝。」以太祖嘗與李克用約為兄弟故也。尋加政事令。還宜州，卒。
