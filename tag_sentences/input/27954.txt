傒斯，字曼碩，龍興富州人。父來成，宋鄉貢進士。傒斯幼貧，讀書尤刻苦，晝夜不少懈，父子自為師友，由是貫通百氏，早有文名。大德間，稍出游湘、漢，湖南帥趙淇，雅號知人，見之驚曰：「他日翰苑名流也。」程鉅夫、盧摯，先後為湖南憲長，咸器重之，鉅夫因妻以從妹。延祐初，鉅夫、摯列薦於朝，特授翰林國史院編修官。時平章李孟監修國史，讀其所撰《功臣列傳》，嘆曰：「是方可名史筆，若他人，直謄吏牘爾。」升應奉翰林文字，仍兼編修，遷國子助教，復留為應奉。南歸省母，旋復召還。傒斯凡三入翰林，朝廷之事，臺閣之儀，靡不閑習，集賢學士王約謂：「與傒斯談治道，大起人意，授之以政，當無施不可。」

天歷初，開奎章閣，首擢為授經郎，以教勛戚大臣子孫。文宗時幸閣中，有所咨訪，奏對稱旨，恆以字呼之而不名。每中書奏用儒臣，必問曰：「其材何如揭曼碩？」間出所上《太平政要策》以示臺臣，曰：「此朕授經郎揭曼碩所進也。」其見親重如此。

富州地不產金，官府惑於奸民之言，為募淘金戶三百，而以其人總之，散往他郡，採金以獻，歲課自四兩累增至四十九兩。其人既死，而三百戶所存無什一，又貧不聊生，有司遂責民之受役於官者代輸，民多以是破產。中書因傒斯言，遂蠲其征，民賴以蘇，富州人至今德之。

與修《經世大典》，文宗取其所撰《憲典》讀之，顧謂近臣曰：「此豈非《唐律》乎！」特授藝文監丞，參檢校書籍事，且屢稱其純實，欲進用之，會文宗崩而止。元統初，詔對便殿，慰諭良久，命賜以諸王所服表裏各一，躬自辯識以授之。適翰林待制，升集賢學士，階中順大夫。先是，儒學官赴吏部銓者，必移集賢，考較其所業，集賢下國子監，監下博士，吏文淹稽，動逾累月。傒斯請更其法，以事付本院屬官，人甚便之。

奉旨祠北嶽、濟瀆、南鎮，便道西還，時秦王伯顏當國，屢促其還，傒斯引疾固辭。既而天子親擢為奎章閣供奉學士，乃即日就道，未至，改翰林直學士，及開經筵，再升侍講學士、同知經筵事，以對品進階中奉大夫。時新格超升不越二等，獨傒斯進四等，轉九階，蓋異數也。經筵無專官，曰領曰知，多宰執大臣，故微辭奧義，必屬傒斯訂定而後進，其言往往寓獻替之誠，務以裨益治道。天子嘉其忠懇，數出金織文段以賜。

至正三年，年七十，致其事而去，詔遣使追及於漷南。尋復奉上尊諭旨，還撰《明宗神御殿碑》，文成，賜楮幣萬緡、白金五十兩，中宮賜白金亦如之。求去，不許，命丞相脫脫及執政大臣面諭毋行，傒斯曰：「使揭傒斯有一得之獻，諸公用其言而天下蒙其利，雖死於此，何恨！不然，何益之有！」丞相因問：「方今政治何先？」傒斯曰：「儲材為先，養之於位望未隆之時，而用之於周密庶務之後，則無失材廢事之患矣。」一日，集議朝堂，傒斯抗言：「當兼行新舊銅錢，以救鈔法之弊。」執政言不可，傒斯持之益力，丞相雖稱其不阿，而竟莫行其言也。

詔修遼、金、宋三史，傒斯與為總裁官，丞相問：「修史以何為本？」曰：「用人為本，有學問文章而不知史事者，不可與；有學問文章知史事而心術不正者，不可與。用人之道，又當以心術為本也。」且與僚屬言：「欲求作史之法，須求作史之意。古人作史，雖小善必錄，小惡必記。不然，何以示懲勸！」由是顏然以筆削自任，凡政事得失，人材賢否，一律以是非之公。至於物論之不齊，必反覆辨論，以求歸於至當而後止。四年，《遼史》成，有旨獎諭，仍督早成金、宋二史。傒斯留宿史館，朝夕不敢休，因得寒疾，七日卒。時方有使者至自上京，錫宴史局，以傒斯故，改宴日。使者以聞，帝為嗟悼，賜楮幣萬緡，仍給驛舟，護送其喪歸江南。六年，制贈護軍，追封豫章郡公，謚曰文安。有勛爵而無官階者，有司失之也。

傒斯少處窮約，事親菽水粗具而必得其歡心，既有祿入，衣食稍逾於前，輒愀然曰：「吾親未嘗享是也。」故平生清儉，至老不渝。友於兄弟，終始無間言。立朝雖居散地，而急於薦士，揚人之善惟恐不及，而聞吏之貪墨病民者，則尤不曲為之掩覆也。為文章，敘事嚴整，語簡而當；詩尤清婉麗密；善楷書、行、草。朝廷大典冊及元勛茂德當得銘辭者，必以命焉。殊方絕域，咸慕其名，得其文者，莫不以為榮云。
