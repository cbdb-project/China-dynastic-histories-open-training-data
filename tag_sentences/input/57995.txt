羅惇衍，字椒生，廣東順德人。道光十五年進士，選庶吉士，授編修。十七年，督四川學政，召對，上以惇衍年少，語多土音，留不遣。二十三年，大考一等，擢侍講。累遷侍讀學士，轉通政副使、太僕寺卿。二十六年，督安徽學政，遷通政使。

三十年，文宗即位，應詔陳言，略言：「古帝王治天下，根源祗在一心，要在覽載籍，勤省察，居敬窮理，以檢攝此心。聖祖仁皇帝御纂性理精義，於存養省察、致知力行，以及人倫性命，皆有程途階級，其論君道，尤極詳備。惟在皇上講習討論，身體力行。世宗憲皇帝朱批諭旨，於臣工奏摺，指示得失，明見萬里。皇上幾暇，日閱一二事，凡督撫陳奏，如能深謀遠慮，措置得宜，即予以褎答；若有飾詐懷私，亦為之指示，庶大吏皆知警戒。他若御纂資政要覽、庭訓格言諸書，皆本心出治，一以貫之。伏原皇上法祖以修己，推而知人安民，皆得其道。」又請諭部院大臣各舉所知，備京卿及講讀之任；敕直省督撫、提鎮、學政皆得犯顏直諫，指陳利病，無所忌諱，藩臬亦許密封由督撫代為呈奏。疏入，上嘉納之。咸豐元年，疏陳風俗侈靡，民生日困，請崇儉禁奢，以蓄物力。二年，署吏部侍郎，授左副都御史。

三年，擢刑部侍郎，仍兼權吏部。時軍需孔亟，戶部令京師商民以賃舍金一月納公家，惇衍以為非政體，疏乞明定限制。又疏薦廣東在籍給事中蘇廷魁等任籌軍餉。江寧既陷，寇氛復溯江上犯，惇衍疏請敕曾國藩練楚勇，自湖南移駐武昌，杜賊窺伺荊襄；蘇廷魁募粵勇援江西；袁甲三回河南防捻匪，並會同已革兩廣總督徐廣縉募新兵堵御鳳、潁，遏賊北竄諸路；多被採納。命隨同惠親王巡防京師，調戶部。五年，以父憂歸。

七年，英吉利兵攻陷廣州，八年正月，命惇衍及在籍太常寺卿龍元僖、給事中蘇廷魁為團練大臣。十年，款議定。十一年，召來京，擢左都御史。

同治元年，兩廣總督勞崇光被劾任用非人，調度乖方，命惇衍偕廣州將軍穆克德訥按治，崇光坐罷。遷戶部尚書，疏言：「吏治日壞，當獎廉懲貪。四川總督駱秉章、湖北巡撫嚴樹森、山西布政使鄭敦謹、山東按察使吳廷棟，清操較著，請獎之，以勵其餘。」又疏言：「皇上求賢若渴，應詔者寥寥，即有登諸薦牘者，或由他省督撫保舉，必待本省給咨，始能赴部，非所以示虛懷延攬之道。且但令封疆大吏保舉，而未及京卿，恐馴致外重內輕，不可不防其漸。內閣、六部、九卿等朝廷重臣，素所親信，必俾其各舉所知，眾正盈廷，然後可反危為安，轉亂為治。請不必限以時日，拘以人數，但有操守廉潔，才猷卓越者，即許隨時疏薦。倘所舉之人，將來或犯貪污，罪其舉主。」二年，兼署左都御史。

四年，兼管三庫，署翰林院掌院學士。伊犁參贊大臣聯捷、御史陳廷經先後論劾「陜西布政使林壽圖沉湎於酒，巡撫劉蓉未諳公事，舉劾悉聽壽圖」，及「蓉疏奏失體，漏洩密保」。命偕協辦大學士瑞常赴陜西按治。惇衍等為疏辨，僅以微過議處，吏議壽圖遷調，蓉革職留任。尋蓉復以他事罷，陜民為蓉、壽圖訟冤，總督楊岳斌以聞。惇衍等已回京復命覆奏，遂合疏言：「劉蓉秉性樸直，辦理甘肅潰勇，不動聲色，悉臻妥善。甘肅亂回竄擾，遣兵分布要隘，陜民以安。林壽圖身任勞怨，勤奮有為，惟參劾屬員，間有輕重失當，致謗毀紛興，而其廉潔之操，究不能稍加訾議。」詔蓉仍署巡撫，壽圖來京候簡用。六年，兼署工部。八年，以母憂歸。十三年，卒，謚文恪。

惇衍學宗宋儒，立朝正色，抗論時事，章凡數十上，無所顧避。著有集義編、百法百戒、庸言、孔子集語等書。
