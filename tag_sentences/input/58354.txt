葉志超，字曙青，安徽合肥人。以淮軍末弁從劉銘傳討捻，積功至總兵。戰淮城被創，仍奮擊卻之，逐北天長，又敗之汊河，賜號額圖渾巴圖魯。規南樂，戰德、平間，頻有功。捻平，留北洋。光緒初，署正定鎮總兵，率練軍守新城，為大沽後路。後徙防山海關，李鴻章薦其優智略，予實授。十五年，擢直隸提督。越二年，熱河教匪亂，志超率師討之。平建昌，連克榆林、沈家窩館、貝子廟，釋下長皋圍，進攻烏丹城，擒其渠李國珍磔之，賞黃馬褂、世職。

二十年，朝鮮乞師，鴻章令選練軍千五百，率太原總兵聶士成頓牙山。志超遲留不進，鴻章責之，不得已啟行。而日軍已據王京要隘，牙山兵甚單，駐朝商務委員袁世凱數約志超電請北洋發戰艦赴仁川，增陸軍駐馬坡。鴻章始終欲據條約，恐增兵為彼藉口，勿許，並戒志超毋啟釁。亡何，高升商輪運兵近豐島，被擊沉。士成謂志超曰：「海道既梗，牙山絕地，不可守。公州背山面江，勢便利，戰而勝，可據以待援；不勝，猶得繞道出也。」志超從之。日軍偪成歡，士成以無援敗，趨公州就志超。而志超已棄公州，間道出漢陽東，士成追及之。當是時，大軍集平壤，乃卷甲而趨之，二日始至。志超以成歡一役殺傷相當，鋪張電鴻章，鴻章以聞，獲嘉獎，賞銀二萬犒軍，拜總統諸軍之命。

志超意甚滿，日置酒高會，徒築壘環砲為守。日軍詗至大同江，為我軍逐去，遂以屢捷入告。時統帥居城中，日軍夾江而陣，兩岸相轟擊。東南二路戰少利，志超莫敢縱兵，趣回城。日軍乘間以濟，據山阜，左寶貴出御之，被巨創。志超將私逸，寶貴不從，以兵監之。寶貴自守玄武門嶺，矢必死，登城指麾，為砲所中而殞。志超亟樹白幟乞罷戰，日人議受降，請帥兵歸，弗許，乃潛向北走。朝兵銜之刺骨，於其出城時槍擊之，死者不可稱計。日軍復要之山隘，兵潰，回旋不得出，擠而死者相枕藉。諸將盡委械而去，於是朝境內無我軍矣。

志超奔安州，士成謂安地備險奧，可固守，弗聽。逕定州，亦棄不守，趨五百餘里，渡鴨綠江，入邊始止焉。事聞，奪志超職，鴻章請留營效力，弗許。次年，械送京師，下刑部鞫實，定斬監候。二十六年，赦歸，歲餘卒。
