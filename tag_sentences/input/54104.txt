翁同龢，字叔平，江蘇常熟人，大學士心存子。咸豐六年一甲一名進士，授修撰。八年，典試陜甘，旋授陜西學政，乞病回京。同治元年，擢贊善。典山西試。父憂歸，服闋，轉中允。命在弘德殿行走，五日一進講，於簾前說治平寶鑒，兩宮皇太后嘉之。累遷內閣學士。母憂服闋，起故官。同龢居講席，每以憂勤惕厲，啟沃聖心。當八年武英殿之災也，恭錄康熙、嘉慶兩次遇災修省聖訓進御，疏言：「變不虛生，遇災而懼。宜停不急之工，惜無名之費。開直臣忠諫之路，杜小人幸進之門。」上覽奏動容。又圓明園方興工，商人李光昭矇報木價，為李鴻章所劾論罪。廷臣多執此入諫，恭親王等尤力諍，上不懌。同龢面陳江南輿論，中外人心惶惑，請聖意先定，待時興修。乃議定停園工，並有停工程、罷浮費、求直言之諭。

光緒元年，署刑部右侍郎。明年四月，上典學毓慶宮，命授讀，再辭，不允。旋遷戶部，充經筵講官，晉都察院左都御史。遷刑部尚書，調工部。六年，廷臣爭俄約久不決，懿旨派惇親王、醇親王及同龢與潘祖廕每日在南書房看摺件電報，擬片進呈取進止，至俄約改定始止。八年，命充軍機大臣。十年，法越事起，同龢主一面進兵，一面與議，庶有所備。又言劉永福不足恃，非增重兵出關不可。旋與軍機王大臣同罷，仍直毓慶宮。前後充會試總裁、順天鄉試考官，兩蒙賜「壽」，加太子太保，賜雙眼花翎、紫韁。嘗請假修墓，傳旨海上風險，命馳驛回京，恩眷甚篤。

二十年，再授軍機大臣。懿旨命撤講，上請如故。同龢善伺上意，得遇事進言。上親政久，英爽非復常度，剖決精當。每事必問同龢，眷倚尤重。時日韓起釁，同龢與李鴻藻主戰，孫毓汶、徐用儀主和。會海陸軍皆敗，懿旨命赴天津傳諭李鴻章詰責之，同龢並言太后意決不即和。歸薦唐仁廉忠赤可用，請設巡防處籌辦團防。於是命恭親王督辦軍務，同龢、鴻藻等會商辦理。上嘗問諸臣：「時事至此，和戰皆無可恃！」言及宗社，聲淚並發。及和議起，同龢與鴻藻力爭改約稿，並陳：「寧增賠款，必不可割地。」上曰：「臺灣去，則人心皆去。朕何以為天下主？」毓汶以前敵屢敗對，上責以賞罰不嚴，故至於此。諸臣皆引咎。上以和約事徘徊不能決，天顏憔悴。同龢以俄、英、德三國謀阻割地，請展期換約，以待轉圜。與毓汶等執爭，終不可挽，和約遂定。明年，兼總理各國事務大臣。二十三年，以戶部尚書協辦大學士。

二十四年，上初召用主事康有為，議行新政。四月，朱諭：「協辦大學士翁同龢近來辦事多不允協，以致眾論不服，屢經有人參奏。且每於召對時諮詢事件，任意可否，喜怒見於詞色，漸露攬權狂悖情狀，斷難勝樞機之任。本應查明究辦，予以重懲；姑念其在毓慶宮行走有年，不忍遽加嚴譴。翁同龢著即開缺回籍，以示保全。」八月，政變作，太后復訓政。十月，又奉朱諭：「翁同龢授讀以來，輔導無方，往往巧藉事端，刺探朕意。至甲午年中東之役，信口侈陳，任意慫恿。辦理諸務，種種乖謬，以致不可收拾。今春力陳變法，濫保非人，罪無可逭。事後追維，深堪痛恨！前令其開缺回籍，實不足以蔽辜，翁同龢著革職，永不敘用，交地方官嚴加管束。」三十年，卒於家，年七十有五。宣統元年，詔復原官。後追謚文恭。

同龢久侍講幃，參機務，遇事專斷。與左右時有爭執，群責怙權。晚遭讒沮，幾獲不測，遂斥逐以終。著有瓶廬詩稿八卷、文稿二十卷。其書法自成一家，尤為世所宗云。
