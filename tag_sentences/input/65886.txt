王翬，字石谷，號耕煙，江南常熟人。太倉王鑒游虞山，見其畫，大驚異，索見，時年甫冠。載歸，謁王時敏，館之西田。盡出唐以後名跡，俾坐臥其中，時敏復挈之游江南北，盡得觀收藏家秘本。如是垂二十年，學遂成。康熙中詔徵，以布衣供奉內廷。繪南巡圖，集海內能手，逡巡莫敢下筆，翬口講指授，咫尺千里，令眾分繪而總其成。圖成，聖祖稱善，欲授官，固辭，厚賜歸。公卿祖餞，賦詩贈行。翬天性孝友，篤於風義，時敏、鑒既歿，歲時猶省其墓。康熙五十六年，卒，年八十六。翬論畫曰：「以元人筆墨，運宋人丘壑，而澤以唐人

氣韻，乃為大成。」稱之者曰：「古今筆墨之齟不相入者，翬羅而置之筆端，融冶以出。畫有南、北宗，至翬而合。」
