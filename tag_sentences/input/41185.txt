李彥仙，字少嚴，初名孝忠，寧州彭原人，徙鞏州。有大志，所交皆豪俠士。閑騎射。家極邊，每出必陰察山川形勢，或瞷敵人縱牧，取其善馬以歸。嘗為種師中部曲，入雲中，獲首級，補校尉。靖康元年，金人犯境，郡縣募兵勤王，遂率士應募，補承節郎。李綱宣撫兩河，上書言綱不知兵，恐誤國。書聞，下有司追捕，乃亡去，易名彥仙。以效用從河東軍，諜金人還，復補校尉。

河東陷，彥仙拔歸，道出陜，以兵事見守臣李彌大，彌大與語，壯之，留為裨將，戍淆、澠間。金人再犯汴，永興帥範致虛合西兵入援，彥仙遮說曰：「淆、澠道隘難以眾進，不若分兵而前，留其半於陜，可為後圖。」致虛怒其沮眾，罷遣之。師至千秋鎮，果敗，官吏皆遁。

時彥仙為石壕尉，堅守三觜，民爭依之。下令曰：「尉異縣人，非如汝室墓於是。今尉為汝守，若不悉力，金人將尸汝於市。」眾皆奮。金人攻三觜，彥仙戰佯北，金人追之，伏發，掩殺千計，分兵四出，下五十餘壁。

初，金人得陜，用降者守之，使招集散亡，彥仙陰遣士廁其間，金人不覺。乃引兵攻其南郭，夜潛師薄東北隅，所納士內應，噪而入，復陜州。乘勝渡河，列柵中條諸山，旁郡邑皆響附，分遣邵云等下絳、解諸邑。吏行文書，請州印章，彥仙曰：「吾以尉守此，第用吾印。」事聞，上謂輔臣曰：「近知彥仙與金人戰，再三獲捷，朕喜而不寐。」即命知陜州兼安撫使，遷武節郎、閣門宣贊舍人。彥仙搜軍實，增陴浚湟，益為戰守備，盡取家屬以來，曰：「吾以家徇國，與城俱存亡。」聞者感服。邵興在神稷山，以其眾來，願受節制。彥仙闢興統領河北忠義軍馬，屯三門，後賴其力復虢州。

金將烏魯撒拔再攻陜，彥仙極力禦之，金人技窮而去。三年，婁宿悉兵自蒲、解大入，彥仙伏兵中條山擊之，金兵大潰，婁宿僅以身免。授右武大夫、寧州觀察使兼同、虢州制置。彥仙度金人必並力來攻，即遣人詣宣撫使張浚求三千騎，俟金人攻陜，即空城度河北趨晉、絳、並、汾，搗其心腹，金人必自救，乃繇嵐、石西渡河，道鄜、延以歸。浚貽書勸彥仙空城清野，據險保聚，俟隙而動。彥仙不從。

婁宿率叛將折可求眾號十萬來攻，分其軍為十，以正月旦為始，日輪一軍攻城，聚十軍並攻，期以三旬必拔。彥仙意氣如平常，登譙門，大作技樂，潛使人縋而出，焚其攻具，金人愕而卻。食盡，煮豆以啖其下，而取汁自飲。至是亦盡，告急於浚，浚間道以金幣使犒其軍，檄都統制曲端涇原兵來援。端素疾彥仙出己上，無出兵意。浚幕官謝升言於浚曰：「金旦暮下陜，則全據大河，且窺蜀矣。」浚乃出師至長安。道阻不得進，裨將邵隆、呂圓登、楊伯孫自外來援，間關傷僕，僅有至者。

彥仙日與金人戰，將士未嘗解甲。婁宿雅奇彥仙才，嘗啖以河南兵馬元帥，彥仙斬其使。至是使人呼曰：「即降，畀前秩。」彥仙曰：「吾寧為宋鬼，安用汝富貴為！」命強弩一發斃之。設鉤索，日鉤取金人，舂斮城上。殺傷相當，守陴者傷夷日盡，金益兵急攻，城陷，彥仙率眾巷戰，矢集身如蝟，左臂中刃不斷，戰愈力。金人惜其才，以重賞募人生致之，彥仙易敝衣走渡河，曰：「吾不甘以身受敵人之刃。」既而聞金人縱兵屠掠，曰：「金人所以甘心此城，以我堅守不下故也，我何面目復生乎？」遂投河死，年三十六。金人害其家，惟弟夔、子毅得免。浚承制贈彥仙彰武軍節度使，建廟商州，號忠烈。官其子，給宅一區，田五頃。紹興九年，宣撫使周聿請即陜州立廟，名義烈。後以商、陜與金人，徙其廟閬州。乾道八年，易謚忠威。

彥仙頎而長面，嚴厲不可犯，以信義治陜，犯令者雖貴不貸。與其下同甘苦，故士樂為用。有籌略，善應變。嘗略地至青澗，猝遇金人，眾愕眙，彥仙依山植疑幟，徐據柳林，解甲自如。金人疑有伏，引去，彥仙追襲於隘，躪死相枕。關以東皆下，陜獨存，金人必欲下陜，然後並力西向。彥仙以孤城扼其沖再逾年，大小二百戰，金人不得西。至城陷，民無貳心，雖婦女亦升屋以瓦擲金人，哭李觀察不絕。金人怒，屠其城，全陜遂沒。裨將邵云、呂圓登、宋炎、賈何、閻平、趙成皆死，並贈官錄其家。
