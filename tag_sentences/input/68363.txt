胡宗憲，字汝貞，績溪人。嘉靖十七年進士。歷知益都、餘姚二縣。擢御史，巡按宣、大。詔徙大同左衛軍於陽和、獨石，卒聚而嘩。宗憲單騎慰諭，許勿徙，乃定。

三十三年，出按浙江。時歙人汪直據五島煽諸倭入寇，而徐海、陳東、麻葉等巢柘林、乍浦、川沙窪，日擾郡邑。帝命張經為總督，李天寵撫浙江，又命侍郎趙文華督察軍務。文華恃嚴嵩內援，恣甚。經、天寵不附也，獨宗憲附之。文華大悅，因相與力排二人。倭寇嘉興，守憲中以毒酒，死數百人。及經破王江涇，宗憲與有力。文華盡掩經功歸宗憲，經遂得罪。尋又陷天寵，即超擢宗憲右僉都御史代之。時柘林諸倭移屯陶宅，勢稍殺。會蘇、松巡撫曹邦輔殲倭滸墅，文華欲攘功不得，大恨，遂進剿陶宅殘寇。宗憲與共，將銳卒四千，營磚橋，約邦輔夾擊。倭殊死戰，宗憲兵死者千餘。文華令副使劉燾攻之，復大敗。而倭犯浙東諸州縣，殺文武吏甚眾。宗憲乃與文華定招撫計。文華還朝，盛毀總督楊宜，而薦宗憲，遂以為兵部右侍郎代宜。

初，宗憲令客蔣洲、陳可願諭日本國王，遇汪直養子滶於五島，邀使見直。直初誘倭入犯，倭大獲利，各島由此日至。既而多殺傷，有全島無一歸者，死者家怨直。直乃與滶及葉碧川、王清溪、謝和等據五島自保。島人呼為老船主。宗憲與直同鄉里，欲招致之，釋直母妻於金華獄，資給甚厚。洲等諭宗憲指。直心動，又知母妻無恙，大喜曰：「俞大猷絕我歸路，故至此。若貸罪許市，吾亦欲歸耳。但日本國王已死，各島不相攝，須次第諭之。」因留洲而遣滶等護可願歸。宗憲厚遇滶，令立功。滶遂破倭舟山，再破之列表。宗憲請於朝，賜滶等金幣，縱之歸。滶大喜，以徐海入犯來告。亡何，海果引大隅、薩摩二島倭分掠瓜洲、上海、慈谿，自引萬餘人攻乍浦，陳東、麻葉與俱。宗憲壁塘棲，與巡撫阮鶚相犄角。會海趨皂林，鶚遣游擊宗禮擊海於崇德三里橋，三戰三捷。既而敗死，鶚走桐鄉。

禮，常熟人，由世千戶歷署都督僉事。驍健敢戰。練卒三千連破倭，至是敗歿。贈都督同知，謚忠壯，賜祠皂林。

鶚既入桐鄉，賊乘勝圍之。宗憲計曰：「與鶚俱陷無益也。」遂還杭州，遣指揮夏正等持滶書要海降。海驚曰：「老船主亦降乎？」時海病創，意頗動，因曰：「兵三路進，不由我一人也。」正曰：「陳東已他有約，所慮獨公耳。」海遂疑東。而東知海營有宗憲使者，大驚，由是有隙。正乘間說下海。海遣使來謝，索財物，宗憲報如其請。海乃歸俘二百人，解桐鄉圍。東留攻一日，亦去，復巢乍浦。鶚知不能當海，乃東渡錢塘禦他賊。

初，海入犯，焚其舟，示士卒無還心。至是，宗憲使人語海曰：「若已內附，而吳淞江方有賊，何不擊之以立功？且掠其舸，為緩急計。」海以為然，逆擊之朱涇，斬三十餘級。宗憲令大猷潛焚其舟。海心怖，以弟洪來質，獻所戴飛魚冠、堅甲、名劍及他玩好。宗憲因厚遇洪，諭海縛陳東、麻葉，許以世爵。海果縛葉以獻。宗憲解其縛，令以書致東圖海，而陰泄其書於海。海怒。海妾受宗憲賂，亦說海。於是海復以計縛東來獻，帥其眾五百人去乍浦，別營梁莊。官軍焚乍浦巢，斬首三百餘級，焚溺死稱是。海遂刻日請降，先期猝至，留甲士平湖城外，率酋長百餘，胄而入。文華等懼，欲勿許，宗憲強許之。海叩首伏罪，宗憲摩海頂，慰諭之。海自擇沈莊屯其眾。沈莊者東西各一，以河為塹。宗憲居海東莊，以西莊處東黨。令東致書其黨曰：「督府檄海，夕擒若屬矣。」東黨懼，乘夜將攻海。海挾兩妾走，間道中槊。明日，官軍圍之，海投水死。會盧鏜亦擒辛五郎至。辛五郎者，大隅島主弟也。遂俘洪、東、葉、五郎及海首獻京師。帝大悅，行告廟禮，加宗憲右都御史，賜金幣加等。海餘黨奔舟山。宗憲令俞大猷雪夜焚其柵，盡死。兩浙倭漸平。

三十六年正月，阮鶚改撫福建，即命宗憲兼浙江巡撫事。蔣洲在倭中，諭山口、豐後二島主源義長、源義鎮還被掠人口，具方物入貢。宗憲以聞。詔厚賚其使，遣還。至十月，復遣夷目善妙等隨汪直來市，至岑港泊焉。浙人聞直以倭船至，大驚。巡按御史王本固亦言不便，朝臣謂宗憲且釀東南大禍。直遣滶詣宗憲曰：「我等奉詔來，將息兵安境。謂宜使者遠迎，宴犒交至。今盛陳軍容，禁舟楫往來，公紿我耶？」宗憲解諭至再，直不信。乃令其子以書招之，直曰：「兒何愚也。汝父在，厚汝。父來，闔門死矣。」因要一貴官為質。宗憲立遣夏正偕滶往。宗憲嘗預為赦直疏，引滶入臥內，陰窺之。滶語直，疑稍解，乃偕碧川、清溪入謁。宗憲慰藉之甚至，令至杭見本固。本固下直等於獄。宗憲疏請曲貸直死，俾戍海上，繫番夷心。本固爭之彊，而外議疑宗憲納賊賂。宗憲懼，易詞以聞。直論死，碧川、清溪戍邊。滶與謝和遂支解夏正，柵舟山，阻岑港而守。官軍四面圍之，賊死鬥，多陷歿者。

至明年春，新倭復大至，嚴旨責宗憲。宗憲懼得罪，上疏陳戰功，謂賊可指日滅。所司論其欺誕。帝怒，盡奪諸將大猷等職，切讓宗憲，令剋期平賊。時趙文華已得罪死，宗憲失內援，見寇患未已，思自媚於上，會得白鹿於舟山，獻之。帝大悅，行告廟禮，厚賚銀幣。未幾，復以白鹿獻。帝益大喜，告謝玄極寶殿及太廟，百官稱賀，加宗憲秩。既而岑港之賊徙巢柯梅，官軍屢攻不能克。御史李瑚劾宗憲誘汪直啟釁。本固及給事中劉堯誨亦劾其老師縱寇，請追奪功賞。帝命廷議之，咸言宗憲功多，宜勿罷。帝嘉其擒直功，令居職如故。

賊之徙柯梅也，造巨艦為遁計。及艦成，宗憲利其去，不擊。賊揚帆泊浯嶼，縱掠閩海州縣。閩人大噪，謂宗憲嫁禍。御史瑚再劾宗憲三大罪。瑚與大猷皆閩人，宗憲疑大猷漏言，劾大猷不力擊，大猷遂被逮。

當是時，江北、福建、廣東皆中倭。宗憲雖盡督東南數十府，道遠，但遙領而已，不能遍經畫。然小勝，輒論功受賚無虛月。即敗衄，不與其罪。三十八年，賊大掠溫、台，別部復寇濱海諸縣。給事中羅嘉賓、御史龐尚鵬奉詔勘之。言宗憲養寇，當置重典，帝不問。明年，論平汪直功，加太子太保。

宗憲多權術，喜功名，因文華結嚴嵩父子，歲遺金帛子女珍奇淫巧無數。文華死，宗憲結嵩益厚，威權震東南。性善賓客，招致東南士大夫預謀議，名用是起。至技術雜流，豢養皆有恩，能得其力。然創編提均徭之法，加賦額外，民為困敝，而所侵官帑、斂富人財物亦不貲。嘉賓、尚鵬還，上宗憲侵帑狀，計三萬三千，他冊籍沉滅。宗憲自辯，言：「臣為國除賊，用間用餌，非小惠不成大謀。」帝以為然，更慰諭之。尋上疏，請得節制巡撫及操江都御史，如三邊故事。帝即晉兵部尚書，如其請。復獻白龜二、五色芝五。帝為謝玄告廟如前，賚宗憲加等。

明年，江西盜起，又兼制江西。未至，總兵官戚繼光已平賊。九月奏言：「賊屢犯寧、台、溫，我師前後俘斬一千四百有奇，賊悉蕩平。」帝悅，加少保。兩廣平巨盜張璉，亦論宗憲功。時嵩已敗，大學士徐階曰：「兩廣平賊，浙何與焉？」僅賜銀幣。未幾，南京給事中陸鳳儀劾其黨嚴嵩及奸欺貪淫十大罪，得旨逮問。及宗憲至，帝曰：「宗憲非嵩黨。朕拔用八九年，人無言者。自累獻祥瑞，為群邪所疾。且初議獲直予五等封，今若加罪，後誰為我任事者？其釋令閒住。」

久之，以萬壽節獻秘術十四。帝大悅，將復用矣。會御史汪汝正籍羅龍文家，上宗憲手書，乃被劾時自擬旨授龍文以達世蕃者，遂逮下獄。宗憲自敘平賊功，言以獻瑞得罪言官，且訐汝正受贓事。帝終憐之，並下汝正獄。宗憲竟瘐死，汝正得釋。萬曆初，復官，謚襄懋。
