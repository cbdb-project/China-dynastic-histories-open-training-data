松筠，字湘浦，瑪拉特氏，蒙古正藍旗人。繙譯生員，考授理藩院筆帖式，充軍機章京，能任事，為高宗所知。累遷銀庫員外郎。乾隆四十八年，超擢內閣學士，兼副都統。

五十年，命往庫倫治俄羅斯貿易事。先是，俄屬布哩雅特人劫掠庫倫商貨，俄官不依例交犯，僅罰償，流之遠地，檄問未聽命，詔停恰克圖貿易。松筠至，尋充辦事大臣。閉關後，邊禁嚴而不擾，遇俄人皆開誠待之。擢戶部侍郎。俄羅斯以貿易久停，有悔意，撤舊官，屢請開市，未許。卡倫兵出巡，復為布哩雅特人所殺。松筠曰：「舊事未了，又生旁支，然亦了事之機也。」檄俄官縛送三人，親訊於界上，斬其二，流其一，請兩案並結。詔斥專擅，褫職，仍留庫倫效力。會西路土爾扈特喇嘛薩邁林者，迷路入哈薩克，歸攜書信，訛言俄人誘致土爾扈特謀亂，下松筠察狀。疏言俄羅斯實恭順，無可疑。俄人亦自陳證薩邁林書信出偽造。詔置薩邁林於法，許復開市。五十七年，召俄官會議定約，親蒞俄帳宴飲，諭以恩信，大悅服。事歷八年然後定。召還京，授御前侍衛、內務府大臣、軍機大臣。命護送英吉利貢使回廣東，凡所要索皆嚴拒。

五十九年，署吉林將軍。尋命往荊州察稅務，道出衛輝，大水環城，率守令開倉賑恤。詔嘉獎，授工部尚書兼都統。充駐藏大臣，撫番多惠政。和珅用事，松筠不為屈，遂久留邊地。在藏凡五年。

嘉慶四年春，召為戶部尚書。尋授陜甘總督，加太子少保。時教匪張漢潮及藍號、白號諸黨擾陜、甘。松筠至，駐漢中，治糧餉給諸軍。自軍興，給陜西餉銀一千一百萬兩，至是續撥一百五十萬，設局清釐，按旬咨部。命陳諸將優劣，密疏言：「明亮知兵而罔實效；恆瑞前戰湖北功最，年近六旬，精力大減；慶成有勇無謀；永保無謀無勇，不能治兵，並不能治民；惟額勒登保、德楞泰能辦賊。」仁宗深嘉納之。明亮劾永保、慶成避賊，下松筠逮治。永保亦與荊州將軍興肇訐明亮誑報軍功，詔並褫職，遣尚書那彥成赴陜會鞫。會明亮已擊斃張漢潮，松筠請緩其獄，又請留撒拉爾回兵，令慶成率以協剿，帝不允。既而那彥成劾心互瑞棄藍號垂盡之賊，折回陜西，由松筠所誤。詔褫松筠宮銜、侍衛，仍留總督任。川匪犯南鄭，復分犯西鄉、沔縣、略陽。松筠素謂匪多脅從，可諭降，欲單騎赴之。副將韓嘉業固諫曰：「諭之不從而喪總督，大損國威，為天下笑。請先往。」嘉業果被害。賊竄徽縣、兩當。五年春，額勒登保、那彥成會剿，乃分路遁。於是命長麟代為陜甘總督，授松筠伊犁將軍，未之任，暫署湖廣總督。自請入覲面陳軍事，先在陜上疏言：「賊不患不平，而患在將平之時。既平之後，請弛私鹽、私鑄之禁，俾餘匪散勇有所謀生。」帝以其言迂闊，置之。至京，復以為請，忤旨，降副都統銜，充伊犁領隊大臣。

七年，擢伊犁將軍。乾隆中屢詔伊犁屯田，皆以灌溉乏水未大興，松筠力任其事，預計安插官兵。惠遠城需八萬畝，惠寧城需四萬畝，乃於伊犁河北引水開渠，逶迤數十里，又於城西北導水泉。凡兩城有水之地皆開渠，授田為世業，給穀種、田器、馬牛。然旗人多驕逸，或殺食所給牛，鬻田器棄不耕，反覆曉諭始聽命。比去任，凡墾田六萬四千畝。寧遠叛兵蒲大芳等譴戍塔爾巴哈臺，其黨馬友元等分戍南路諸城。十三年冬，大芳復謀逆，捕其黨五十餘人誅之。次年，檄調馬友元等百餘人赴伊犁種地，悉斬於途。詔斥未鞫而殺，失政體，降喀什噶爾參贊大臣。復授陜甘總督。

調兩江總督。南河自馬港口墊陷，黃水倒漾，淤運阻漕。偕河督吳璥察勘海口，請復故道。制疏沙器具，試之河口果驗；又造撥船千艘，改小運船，親駐河干督趲，渡黃回空皆迅速。迭疏論河務，宜引沁入衛，可利漕運。又謂吳璥於黃泥嘴、俞家灘逢灣取直，以致停淤，為璥等論駁。復密陳吳璥、徐端所論不實，工程虛捏，自請調任總河察其弊，又薦蔣攸銛、孫玉庭可任。帝以松筠忠實，治河非所長，用攸銛為河督，責令相助為理。尋兼署河督事。十六年，調兩廣總督，協辦大學士，兼內大臣。召為吏部尚書。

十七年，命往盛京會勘陵工，兼籌移駐宗室事，疏請小東門外建屋七十所，居閒散宗室七十戶，戶給田三十六畝。又言：「西廠大凌河東有可耕地三千頃，可移駐二千餘戶。東廠周數百里，地多積水，其水自北山柳條邊來，若相地開河，可涸出沃壤；又東柳河溝亦多積水，若自北山東橫開大渠，可得沃壤數千頃。」「續勘彰武臺邊門外迤西牧廠閒地，橫三四十里，縱六七十里，並可移駐。請於大凌河西廠東界先試墾種。」詔並允行。而試墾事為將軍晉昌奏罷，論者惜之。回京，授軍機大臣。未幾罷，改授御前大臣。

十八年，復出為伊犁將軍，拜東閣大學士，改武英殿大學士。以平定滑縣教匪，敘功，加太子太保。詔偕參贊長齡通籌新疆南北諸城出納，量減內地饋運。疏言：「北路塔爾巴哈臺歲需內地銀四萬數千兩，南路回疆八城歲需內地銀五萬數千兩，地方貢賦皆入經費之內，無庸議減。伊犁歲需內地經費銀六十萬兩，可撙節者無幾。惟烏魯木齊為新疆腹地，歲需銀一百一十餘萬兩，宜裁減。請復屯田，廣墾蘆灘荒地，開採銅鉛各礦，抽收迪化州、吐魯番木稅。」又議綠營糧餉，凡倉儲充裕處，改給銀米各半，並復乾隆四十六年以前捐監之例，使邊地就近納粟。所議或行或不行，於內地歲輸卒未大減。

喀什噶爾阿奇木伯克玉努斯聽其妻色奇納言，多不法，私與浩罕酋愛瑪爾交通。愛瑪爾欲使尊為汗，遣使請自設哈子伯克，用浩罕稅例徵安集延商。十九年，松筠巡視回疆，誅色奇納，械玉努斯，禁錮伊犁；拒浩罕之請，斥去其使。二十年，喀什噶爾回人仔牙敦作亂，親往治之。仔牙敦就獲，與布魯特比圖爾第邁莫特並置極刑。詔斥松筠不待命，削宮銜，召還京。松筠初任時，築四堡於伊犁河北，議移置八旗散丁，事未竟而去。再至，乃築室堡中，堡置百戶，戶授田三四十畝，三時務農，冬則肄武。規畫粗備，以屬代者，而代者不置意，田遂荒。

二十二年，詔來年幸盛京，抗疏諫阻，罷大學士，出為察哈爾都統，署綏遠城將軍。逾年，子熙昌歿，帝憐之，召還為正白旗漢軍都統。尋授禮部尚書，調兵部，復御前兼職。未幾，出為盛京將軍。松筠素以忠諒見重，在朝時，凡燕游執御之事，乘間直言無避。既屢忤旨，二十五年，以兵部遺失行印，追論，降山海關副都統。復以事，迭降為驍騎校。是年秋，仁宗崩於熱河，梓宮回京，宣宗步行於班僚中見之，扶而哭，翌日授左副都御史，擢左都御史。其復起也，甚負時望，然卒不安於位，未一月，出為熱河都統。

道光元年，召授兵部尚書，調吏部，復為軍機大臣。二年，暫署直隸總督。以代改理藩院奏稿，忤尚書禧恩，被劾，降六部員外郎。尋授光祿寺卿，遷左都御史。又出為盛京將軍，調吉林。數年之中，兩召還朝，為左都御史、禮部尚書；迭出署烏里雅蘇臺將軍、熱河都統、直隸總督。九年，調兵部尚書，往科布多鞫獄。十年，往山西按巡撫徐炘被控事。回疆方用兵，密疏有所論列，詔令陳善後方略，多被採納。是年秋，自以衰病請罷，數日復請任使，詔斥進退自由，負優禮大臣之意。又以前赴科布多囑道員徐寅代購什物，罷職，予三品頂戴休致。

至十二年，浩罕遣使進表，松筠曾言浩罕通商，邊境可靖，帝思其言，復頭品頂戴，署正黃旗漢軍副都統。命赴歸化城勘達爾漢、茂明安、土默特三部爭地，據乾隆朝圖記判定，三部皆悅服。還，授理藩院侍郎，調工部，進正藍旗蒙古都統。十四年，以都統銜休致。逾年，卒，年八十有二，贈太子太保，依尚書例賜恤，謚文清，祀伊犁名宦祠。

松筠廉直坦易，脫略文法，不隨時俯仰，屢起屢蹶。晚年益多挫折，剛果不克如前，實心為國，未嘗改也。服膺宋儒，亦喜談禪。尤施惠貧民，名滿海內，要以治邊功最多。
