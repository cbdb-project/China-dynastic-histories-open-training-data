李燾，字仁甫，眉州丹棱人，唐宗室曹王之後也。父中登第，知仙井監。燾甫冠，憤金仇未報，著《反正議》十四篇，皆救時大務。紹興八年，擢進士第。調華陽簿，再調雅州推官。改秩，知雙流縣。仕族張氏子居喪而爭產，燾曰：「若忍墜先訓乎？盍歸思之。」三日復來，迄悔艾無訟。又有不白其母而鬻產者，燾置之理，豪強斂跡。於是以餘暇力學。

燾恥讀王氏書，獨博極載籍，搜羅百氏，慨然以史自任，本朝典故尤悉力研核。仿司馬光《資治通鑑》例，斷自建隆，迄於靖康，為編年一書，名曰《長編》，浩大未畢，仍效光體為《百官公卿表》。史官以聞，詔給札來上。制置王剛中闢乾辦公事。

知榮州。榮因溪為隍，夏秋率苦水潦，燾築防捍之。除潼川府路轉運判官，入境，劾守令不職者四人。縣多聚斂，燾括一路財賦額，通有無，酌三年中數，定為科約，上之朝，頒之州縣。

乾道三年，召對，首舉藝祖治身、治家、治官、治吏典故，以為恢復之法，乞增置諫官，許六察言事，請練兵，毋增兵，杜諸將私獻，核軍中虛籍。

除兵部員外郎兼禮部郎中。會慶節上壽，在郊禮散齊內，議權作樂，燾言：「漢、唐祀天地，散齋四日，致齋三日，建隆初郊亦然。自崇寧、大觀法《周禮》祭天地，故前十日受誓戒。今既合祭，宜復漢、唐及建隆舊制，庶幾兩得。」詔垂拱上壽止樂，正殿為北使權用。正除禮部郎中，言中興祭禮未備，請以《開寶通禮》、《嘉祐因革禮》、《政和新儀》令太常寺參校同異，修成祭法。

四年，上《續通鑑長編》，自建隆至治平，凡一百八卷。時《乾道新歷》成，燾言：「歷不差不改，不驗不用。未差無以知其失，未驗無以知其是。舊歷多差，不容不改，而新歷亦未有大驗，乞申飭歷官討論。」五年，遷秘書少監兼權起居舍人，尋兼實錄院檢討官。

子垕試賢良方正直言極諫科。燾素謂唐三百年不愧此科者惟劉去華，心慕之，嘗以所著《通論》五十篇見蜀帥張燾，欲應詔，不偶而止。其友晁公溯以書勉之，燾答以當修此學，必不從此舉。既不克躬試，於是命二子垕、塾習焉。至是，吏部尚書汪應辰薦垕文行可應詔，故有是命。

左相陳俊卿出知福州，右相虞允文任恢復事，更張舊典。宰相以燾數言事，不樂，燾遂請去。除直顯謨閣、湖北轉運副使，陛辭，以欲速變古為戒。

又奏：「《禹貢》九州，荊田第八，賦乃在三，人功既修，遂超五等。今田多荒蕪，賦虧十八。」上命之條畫。既至，奏：「京湖之民結茅而廬，築土而坊，傭牛而犁，糴種而殖，穀苗未立，睥睨已多，有橫加科斂者。今宜寬侵冒之禁，依乾德詔書止輸舊稅，廣收募之術，如咸平、元豐故事，勸課有勞者推恩。」詔從之。總餉呂游問入奏燾攝其事。

歲饑，發鄂州大軍倉振之，僚屬爭執不可，燾曰：「吾自任，不以累諸君。」尋如數償之。游問返，果劾燾專，上止令具析，不之罪也。

八年，直寶文閣，帥潼川兼知瀘州，首葺石門堡以扼夷人，奏乞戒茶馬司市敘州羈縻馬毋溢額，戒官民毋於夷、漢禁山伐木造舟，奏移鎖水於開邊舊池，皆報可。

淳熙改元，被召，適城中火，上章自劾。提刑何熙志奏焚數不實，且言《長編》記魏王食肥彘，語涉誣謗，上曰：「憲臣按奏火數失實，職也，何預國史？」命成都提刑李蘩究火事，詔熙志貶二秩罷，燾止貶一秩。

燾及都門，乞祠，除江西運副，且許臨遣。或勸以方被讒，無及時事，燾曰：「聖主全度如此，竭忠所以為報。」遂奏：「日食、地震皆陰盛，主敵國小人，不可不慮。」且申「無變古、無欲速」兩言，又上《快箴》，引太祖罷朝悔乘快決事以諫，上曰：「朕當揭之座右。」進秘閣修撰、權同修國史、權實錄院同修撰。

燾為左史時，嘗乞復行明堂禮，謂「南郊、明堂初無隆殺，合視圜壇，特免出郊浮費。」至是申言之，詔集議，嬖幸沮止。其後周必大為禮部尚書，申其說，始克行。權禮部侍郎。

七月壬戌，雷震太祖廟柱，壞鴟尾，有司旋加修繕。燾奏非所以畏天變，當應以實。上諭大臣：「燾愛朕，屢進讜言。」賜金紫。嘗請正太祖東向之位。

四年，駕幸太學，以執經特轉一官。燾論兩學釋奠：從祀孔子，當升范仲淹、歐陽修、司馬光、蘇軾，黜王安石父子；從祀武成王，當黜李績。眾議不葉，止黜王雱而已。真拜侍郎，仍兼工部。

《徽宗實錄》置院已久，趣上奏篇，燾薦呂祖謙學識之明，召為秘書郎兼檢討官。夜直宣引，奏：「近者蒙氣蔽日，厥占不肖者祿，股肱耳目宜謹厥與。」賜坐。欲起，又留賜飲、賜茶。尋詔監視太史測驗天文。

九月丁酉，日當夜食，燾為社壇祭告官，伐鼓禮廢，特舉行。垕既中制科，為秘書省正字，尋遷著作郎兼國史實錄院編修檢討官。父子同主史事，搢紳榮之。

燾感上知遇，論事益切，每集議，眾莫敢發言，獨條陳可否無所避。近臣復舉其次子塾應制科，以閣試不中程黜。垕偶考上舍試卷，發策問制科，為御史所劾，語連及燾，垕罷，燾亦知常德府。

初，政和末，澧、辰、沅、靖四州置營田刀弩手，募人開邊，範世雄等附會擾民，建炎罷之。乾道間，有建請復置者，燾為轉運使，嘗奏不當復，已而提刑尹機迫郡縣行之，田不能給。燾至是又申言之，請度田立額，且約帥臣張栻列奏，詔從之。境多茶園，異時禁切商賈，率至交兵，燾曰：「官捕茶賊，豈禁茶商？」聽其自如，訖無警。

累表乞閑，提舉興國宮。秋，明堂大禮成，以其首議，復除敷文閣待制。頃之，垕垕塾繼亡，上欲以吏事紓燾憂，起知遂寧府。

七年，《長編》全書成，上之，詔藏秘閣。燾自謂此書寧失之繁，無失之略，故一祖八宗之事凡九百七十八卷，卷第總目五卷。依熙寧修《三經》例，損益修換四千四百餘事，上謂其書無愧司馬遷。燾嘗舉漢石渠、白虎故事，請上稱制臨決，又請冠序，上許之，竟不克就。

又奏：「陛下即位二十餘年，志在富強，而兵弱財匱，與『教民七年可以即戎者』異矣。」一日，召對延和殿，講臣方讀《陸贄奏議》，燾因言：「贄雖相德宗，其實不遇。今遇陛下，可謂千載一時。」遂舉贄所言切於今可舉而行者數十事，勸上力行之。上有功業不足之嘆，燾曰：「功業見乎變通，人事既修，天應乃至。」進敷文閣直學士，提舉祐神觀兼侍講、同修國史。薦尤袤、劉清之十人為史官。

十年七月，久旱，進祖宗避殿減膳求言故事，上亟施行。丁丑雨。一日宣對，燾言：「外議陛下多服藥，罕御殿，宮嬪無時進見，浮費頗多。」上曰：「卿可謂忠愛，顧朕老矣，安得此聲。近惟葬李婕妤用三萬緡，他無費也。」遂因轉對，乞用祖宗故事召宰執赴經筵。

太史言十一月朔，日當食心八分。燾復條上古今日食是月者三十四事，因奏之曰：「心，天王位，其分為宋。十一月於卦為復，方潛陽時，陰氣乘之，故比他食為重，非小人害政，即敵人窺中國。」明日對延和殿，又及晉何曾譏武帝無經國遠圖。

十一年春，乞致仕，優詔不允。上數問其疾增損，給事中宇文價傳上旨，燾曰：「臣子戀闕，非老病，忍乞骸骨。」因叩價時事，勉以忠藎。又聞四川乞減酒課額，猶手札贊廟堂行之。

病革，除敷文閣學士，致仕。命下，喜曰：「事了矣。」口占遺表云：「臣年七十，死不為夭，所恨報國缺然。願陛下經遠以藝祖為師，用人以昭陵為則。」辭氣舒徐，乃卒，年七十。

上聞嗟悼，贈光祿大夫。他日謂宇文價曰：「朕嘗許燾大書『續資治通鑑長編』七字，且用神宗賜司馬光故事，為序冠篇，不謂其止此。」

燾性剛大，特立獨行。早著書，檜尚當路，檜死始聞於朝。暨在從列，每正色以訂國論。張栻嘗曰：「李仁甫如霜松雪柏。無嗜好，無姬侍，不殖產。平生生死文字間。」《長編》一書用力四十年，葉適以為《春秋》以後才有此書。

有《易學》五卷，《春秋學》十卷，《五學傳授》、《尚書百篇圖》、《大傳雜說》、《七十二子名籍》各一卷，《文集》五十卷，《奏議》三十卷，《四朝史稿》五十卷，《通論》十一卷，《南北攻守錄》三十卷，《七十二候圖》、《陶潛新傳》並《詩譜》各三卷，《歷代宰相年表》、《唐宰相譜》、《江左方鎮年表》、《晉司馬氏本支》、《齊梁本支》、《王謝世表》、《五代將帥年表》合為四十一卷。

謚文簡，累贈太師、溫國公。子垕、𡉙、塾、壁、𡌴。垕著作郎，𡉙夔州路提點刑獄，壁、𡌴皆執政，別有傳。

論曰：執羔宿德雅度，在經筵，忠忱啟沃，以口舌相高為戒。希呂剛直懇切，有古引裾風。良祐力止泛使，懼開釁端，忤旨竄斥而甘心焉。李浩獨不造秦熹，陳橐以呈身為恥，文若譏休兵，胡沂斥閹宦，其清風苦節，終始弗渝。高、孝之世，李燾恥讀王氏書，掇拾禮文殘缺之餘，粲然有則，《長編》之作，咸稱史才，然所掇拾，或出野史，《春秋》傳疑傳信之法然歟！
