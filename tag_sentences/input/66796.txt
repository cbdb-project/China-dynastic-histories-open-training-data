陳濟，字伯載，武進人。讀書過目成誦。嘗以父命如錢塘，家人齎貨以從。比還，以其貲之半市書，口誦手鈔。十餘年，盡通經史百家之言。成祖詔修《永樂大典》，用大臣薦，以布衣召為都總裁，修撰曾棨等為之副。詞臣纂修者，及太學儒生數千人，繙秘庫書數百萬卷，浩無端倪。濟與少師姚廣孝等數人，發凡起例，區分鉤考，秩然有法。執筆者有所疑，輒就濟質問，應口辨析無滯。書成，授右贊善。謹慎無過，皇太子甚禮重之。凡稽古纂集之事，悉以屬濟。隨事敷奏，多所裨益。五皇孫皆從受經。居職十五年而卒。年六十二。

濟少有酒過，母戒之，終其身未嘗至醉。弟洽為兵部尚書，事濟如父。濟深懼盛滿，彌自謙抑。所居蓬戶葦壁，裁蔽風雨，終日危坐，手不釋卷。為文根據經史，不事葩藻。嘗云：「文貴如布帛菽粟，有益於世爾。」其後有陳繼、楊翥者，亦以布衣通經。用楊士奇薦，繼由博士入翰林。而翥竟用景帝潛邸恩，與俞山、俞綱等皆至大官。自天順後，始漸拘資格。編修馬升、檢討傅宗不由科目，李賢皆出之為參議。布衣無得預館閣者，而弘治間潘辰獨以才望得之，一時詫異數焉。
