陳子昂，字伯玉，梓州射洪人。其先居新城，六世祖太樂，當齊時。兄弟競豪人桀，梁武帝命為郡司馬。父元敬，世高貲，歲饑，出粟萬石賑鄉里。舉明經，調文林郎。

子昂十八未知書，以富家子，尚氣決，弋博自如。它日入鄉校，感悔，即痛修飭。文明初，舉進士。時高宗崩，將遷梓宮長安，於是，關中無歲，子昂盛言東都勝塏，可營山陵。上書曰：

「臣聞秦據咸陽，漢都長安，山河為固，而天下服者，以北假胡、宛之利，南資巴、蜀之饒，轉關東之粟，而收山西之寶，長羈利策，橫制宇宙。今則不然，燕、代迫匈奴，巴、隴嬰吐蕃，西老千里贏糧，北丁十五乘塞，歲月奔命，秦之首尾不完，所餘獨三輔間耳。頃遭荒饉，百姓薦饑，薄河而右，惟有赤地；循隴以北，不逢青草。父兄轉徙，妻子流離。賴天悔禍，去年薄稔，羸耗之餘，幾不沉命。然流亡未還，白骨縱橫，阡陌無主，至於蓄積，猶可哀傷。陛下以先帝遺意，方大駕長驅，按節西京，千乘萬騎，何從仰給？山陵穿復，必資徒役，率臒弊之眾，興數萬之軍，調發近畿，督抶稚老，鏟山輦石，驅以就功，春作無時，何望有秋？雕氓遺噍，再罹艱苦，有不堪其困，則逸為盜賊，揭梃叫呼，可不深圖哉！

且天子以四海為家，舜葬蒼梧，禹葬會稽，豈愛夷裔而鄙中國耶？示無外也。周平王、漢光武都洛，而山陵寢廟並在西土者，實以時有不可，故遺小存大，去禍取福也。今景山崇秀，北對嵩、邙，右眄汝、海，祝融、太昊之故墟在焉。園陵之美，復何以加？且太原廥巨萬之倉，洛口儲天下之粟，乃欲舍而不顧，儻鼠竊狗盜，西入陜郊，東犯虎牢。取敖倉一抔粟，陛下何與遏之？

武後奇其才，召見金華殿。子昂貌柔野，少威儀，而占對慷慨，擢麟臺正字。

垂拱初，詔問群臣「調元氣當以何道？」子昂因是勸後興明堂、大學，即上言：

臣聞之於師曰：「元氣，天地之始，萬物之祖，王政之大端也。天地莫大於陰陽，萬物莫靈於人，王政莫先於安人。故人安則陰陽和，陰陽和則天地平，天地平則元氣正。先王以人之通於天也，於是養成群生，順天德，使人樂其業，甘其食，美其服，然後天瑞降，地符升，風雨時，草木茂遂。故顓頊、唐、虞不敢荒寧，其《書》曰：「百姓昭明，協和萬邦，黎人於變時雍。乃命羲和，欽若昊天，歷象日月星辰，敬授人時。」和之得也。夏、商之衰，桀、紂昏暴，陰陽乖行，天地震怒，山川神鬼，發妖見災，疾疫大興，終以滅亡，和之失也。迨周文、武創業，誠信忠厚加於百姓，故成、康刑措四十餘年，天人方和。而幽、厲亂常，苛慝暴虐，詬黷天地，川塚沸崩，人用愁怨。其《詩》曰：「昊天不惠，降此大戾」，不先不後，為虐為瘵，顧不哀哉！近隋煬帝恃四海之富，鑿渠決河，自伊、洛屬之揚州，疲生人之力，洩天地之藏，中國之難起，故身死人手，宗廟為墟。逆元氣之理也。臣觀禍亂之動，天人之際，先師之說，昭然著明，不可欺也。

陛下含天地之德，日月之明，眇然遠思，欲求太和，此伏羲氏所以為三皇首也。昔者，天皇大帝攬元符，東封太山，然未建明堂，享上帝，使萬世鴻業闕而不昭，殆留此盛德，以發揮陛下哉！臣謂和元氣，睦人倫，舍此則無以為也。昔黃帝合宮，有虞總期，堯衢室，夏世室，皆所以調元氣，治陰陽也。臣聞明堂有天地之制，陰陽之統，二十四氣、八風、十二月、四時、五行、二十八宿，莫不率備。王者政失則災，政順則祥。臣願陛下為唐恢萬世之業，相國南郊，建明堂，與天下更始，按《周禮》、《月令》而成之。乃月孟春，乘鸞輅，駕蒼龍，朝在三公、九卿、大夫於青陽左個，負斧扆，馮玉幾，聽天下之政。躬藉田、親蠶以勸農桑，養三老、五更以教孝悌，明訟恤獄以息淫刑，脩文德以止干戈，察孝廉以除貪吏。後宮非妃嬪御女者，出之；珠玉錦繡、雕琢伎巧無益者，棄之；巫鬼淫祀營惑於人者，禁之。臣謂不數期且見太平雲。

又言：

陛下方興大化，而太學久廢，堂皇埃蕪，《詩》、《書》不聞，明詔尚未及之，愚臣所以私恨也。太學者，政教之地也，君臣上下之取則也，俎豆揖讓之所興也，天子於此得賢臣焉。今委而不論，雖欲睦人倫，興治綱，失之本而求之末，不可得也。「君子三年不為禮，禮必壞，三年不為樂，樂必崩」，奈何為天下而輕禮樂哉？願引胄子使歸太學，國家之大務不可廢已。

後召見，賜筆札中書省，令條上利害。子昂對三事。其一言：

九道出大使巡按天下，申黜陟，求人瘼，臣謂計有未盡也。且陛下發使，必欲使百姓知天子夙夜憂勤之也，群臣知考績而任之也，奸暴不逞知將除之也，則莫如擇仁可以恤孤、明可以振滯、剛不避強御、智足以照奸者，然後以為使，故輶軒未動，而天下翹然待之矣。今使且未出，道路之人皆已指笑，欲望進賢下不肖，豈可得邪？宰相奉詔書，有遣使之名，無任使之實。使愈出，天下愈弊，徒令百姓治道路，送往迎來，不見其益也。臣願陛下更選有威重風概為眾推者，因御前殿，以使者之禮禮之，諄諄戒敕所以出使之意，乃授以節。自京師及州縣，登拔才良，求人瘼，宣布上意，令若家見而戶曉。昔堯、舜不下席而化天下，蓋黜陟幽明能折衷者。陛下知難得人，則不如少出使。彼煩數而無益於化，是烹小鮮而數撓之矣。

其二言：

刺史、縣令，政教之首。陛下布德澤，下詔書，必待刺史、縣令謹宣而奉行之。不得其人，則委棄有司，掛墻屋耳，百姓安得知之？一州得才刺史，十萬戶賴其福；得不才刺史，十萬戶受其困。國家興衰，在此職也。今吏部調縣令如補一尉，但計資考，不求賢良。有如不次用人，則天下囂然相謗矣，狃於常而不變也。故庸人皆任縣令，教化之陵遲，顧不甚哉！

其三言：

天下有危機，禍福因之而生。機靜則有福，動則有禍，百姓安則樂生，不安則輕生者是也。今軍旅之弊，夫妻不得安，父子不相養，五六年矣。自劍南盡河、隴，山東由青、徐、曹、汴，河北舉滄、瀛、趙、鄚，或困水旱，或頓兵疫，死亡流離略盡，尚賴陛下憫其失職，凡兵戍調發，一切罷之，使人得妻子相見，父兄相保，可謂能靜其機也。然臣恐將相有貪夷狄利，以廣地強武說陛下者，欲動其機，機動則禍構。宜脩文德，去刑罰，勸農桑，以息疲民。蠻夷知中國有聖王，必累譯至矣。

於時，吐蕃、九姓叛，詔田揚名發金山道十姓兵討之。十姓君長以三萬騎戰，有功，遂請入朝。後責其嘗不奉命擅破回紇，不聽。子昂上疏曰：

國家能制十姓者，繇九姓強大，臣服中國，故勢微弱，委命下吏。今九姓叛亡，北蕃喪亂，君長無主，回紇殘破，磧北諸姓已非國有，欲犄角亡叛，唯金山諸蕃共為形勢。有司乃以揚名擅破回紇，歸十姓之罪，拒而遣還，不使入朝，恐非羈戎之長策也。夫戎有鳥獸心，親之則順，疑之則亂，今阻其善意，則十姓內無國家親信之恩，外有回紇報仇之患，懷不自安，鳥駭狼顧，則河西諸蕃自此拒命矣。且夷狄相攻，中國之福。今回紇已破，既無可言；十姓非罪，又不當絕。罪止揚名，足以慰其酋領矣。

近詔同城權置安北府，其地當磧南口，制匈奴之沖，常為劇鎮。臣頃聞磧北突厥之歸者已千餘帳，來者未止，甘州降戶四千帳，亦置同城。今磧北喪亂、荒饉之餘，無所存仰，陛下開府招納，誠覆全戎狄之仁也。然同城本無儲峙，而降附蕃落不免寒饑，更相劫掠。今安北有官牛羊六千，粟麥萬斛，城孤兵少，降者日眾，不加救恤，盜劫日多。夫人情以求生為急，今有粟麥牛羊為之餌，而不救其死，安得不為盜乎？盜興則安北不全，甘、涼以往，蹺以待陷，後為邊患，禍未可量。是則誘使亂，誨之盜也。且夷狄代有雄人桀，與中國抗，有如勃起，招合遺散，眾將系興，此國家大機，不可失也。

又謂：

河西諸州，軍興以來，公私儲蓄，尤可嗟痛。涼州歲食六萬斛，屯田所收不能償墾。陛下欲制河西，定亂戎，此州空虛，未可動也。甘州所積四十萬斛，觀其山川，誠河西喉咽地，北當九姓，南逼吐蕃，奸回不測，伺我邊罅。故甘州地廣粟多，左右受敵，但戶止三千，勝兵者少，屯田廣夷，倉庾豐衍，瓜、肅以西，皆仰其餫，一旬不往，士已枵饑。是河西之命系於甘州矣。且其四十餘屯，水泉良沃，不待天時，歲取二十萬斛，但人力寡乏，未盡墾發。異時吐番不敢東侵者，繇甘、涼士馬強盛，以振其入。今甘州積粟萬計，兵少不足以制賊，若吐蕃敢大入，燔蓄穀，蹂諸屯，則河西諸州，我何以守？宜益屯兵，外得以防盜，內得以營農，取數年之收，可飽士百萬，則天兵所臨，何求不得哉？

其後吐蕃果入寇，終後世為邊患最甚。

後方謀開蜀山，由雅州道翦生羌，因以襲吐蕃。子昂上書以七驗諫止之，曰：

臣聞亂生必由於怨。雅州羌未嘗一日為盜，今無罪蒙戮，怨必甚，怨甚則蜂駭且亡，而邊邑連兵，守備不解，蜀之禍構矣。東漢喪敗，亂始諸羌，一驗也。吐蕃黠獪，抗天誅者二十餘年。前日薛仁貴、郭待封以十萬眾敗大非川，一甲不返；李敬玄、劉審禮舉十八萬眾困青海，身執賊廷，關、隴為空。今乃欲建李處一為上將，驅疲兵襲不可幸之吐蕃，舉為賊笑，二驗也。夫事有求利而得害者。昔蜀與中國不通，秦以金牛、美女啖蜀侯，侯使五丁力士棧褒斜，鑿通谷，迎秦之饋。秦隨以兵，而地入中州，三驗也。吐蕃愛蜀富，思盜之矣，徒以障隊隘絕，頓餓喙不得噬。今撤山羌，開阪險，使賊得收奔亡以攻邊，是除道待賊，舉蜀以遺之，四驗也。蜀為西南一都會，國之寶府，又人富粟多，浮江而下，可濟中國。今圖僥幸之利，以事西羌，得羌地不足耕，得羌財不足富。是過殺無辜之眾，以傷陛下之仁，五驗也。蜀所恃，有險也；蜀所安，無役也。今開蜀險，役蜀人，險開則便寇，人役則傷財。臣恐未及見羌，而奸盜在其中矣。異時益州長史李崇真托言吐蕃寇松州，天子為盛軍師，趣轉餉以備之。不三年，巴、蜀大困，不見一賊，而崇真奸贓已鉅萬。今得非有奸臣圖利，復以生羌為資？六驗也。蜀士尪孱不知兵，一虜持矛，百人不敢當。若西戎不即破滅，臣見蜀之邊垂且不守，而為羌夷所暴，七驗也。國家近廢安北，拔單于，棄龜茲、疏勒，天下以為務仁不務廣，務養不務殺，行太古三皇事。今徇貪夫之議，誅無罪之羌，遺全蜀患，此臣所未諭。方山東饑，關隴弊，生人流亡，誠陛下寧靜思和天人之時，安可動甲兵、興大役，以自生亂？又西軍失守，北屯不利，邊人駭情，今復舉輿師投不測，小人徒知議夷狄之利，非帝王至德也。善為天下者，計大而不計小，務德而不務刑，據安念危，值利思害。願陛下審計之。

後復召見，使論為政之要，適時不便者，毋援上古，角空言。子昂乃奏八科：一措刑，二官人，三知賢，四去疑，五招諫，六勸賞，七息兵，八安宗子。其大榷謂：

今百度已備，但刑急罔密，非為政之要。凡大人初制天下，必有兇亂叛逆之人為我驅除，以明天誅。兇叛已滅，則順人情，赦過宥罪。蓋刑以禁亂，亂靜而刑息，不為承平設也。太平之人，樂德而惡刑，刑之所加，人必慘怛，故聖人貴措刑也。比大赦，澡蕩群罪，天下蒙慶，咸得自新。近日詔獄稍滋，鉤捕支黨，株蔓推窮，蓋獄吏不識天意，以抵慘刻。誠宜廣愷悌之道，敕法慎罰，省白誣冤，此太平安人之務也。

官人惟賢，政所以治也。然君子小人各尚其類。若陛下好賢而不任，任而不能信，信而不能終，終而不賞，雖有賢人，終不肯至，又不肯勸。反是，則天下之賢集矣。

議者乃云「賢不可知，人不易識」。臣以為固易知，固易識。夫尚德行者無兇險，務公正者無邪朋，廉者憎貪，信者疾偽，智不為愚者謀，勇不為怯者死，猶鸞隼不接翼，薰蕕不共氣，其理自然。何者？以德並兇，勢不相入；以正攻佞，勢不相利；以廉勸貪，勢不相售；以信質偽，勢不相和。智者尚謀，愚者所不聽；勇者徇死，怯者所不從。此趣向之反也。賢人未嘗不思效用，顧無其類則難進，是以湮汩於時。誠能信任俊良，知左右有灼然賢行者，賜之尊爵厚祿，使以類相舉，則天下之理得矣。

陛下知得賢須任，今未能者，蓋以常信任者不效。如裴炎、劉禕之、周思茂、騫味道固蒙用矣，皆孤恩前死，以是陛下疑於信賢。臣固不然。昔人有以噎得病，乃欲絕食，不知食絕而身殞。賢人於國，猶食在人，人不可以一噎而止餐，國不可以謬一賢而遠正士，此神鑒所知也。

聖人大德，在能納諫，太宗德參三王，而能容魏徵之直。今誠有敢諫骨鯁之臣，陛下廣延順納，以新盛德，則萬世有述。

臣聞勞臣不賞，不可勸功；死士不賞，不可勸勇。今或勤勞死難，名爵不及；偷榮尸祿，寵秩妄加，非所以表庸勵行者也。願表顯徇節，勵勉百僚。古之賞一人，千萬人悅者，蓋云當也。

今事之最大者，患兵甲歲興，賦役不省，興師十萬，則百萬之家不得安業。自有事北狄，於今十年，不聞中國之勝。以庸將御冗兵，徭役日廣，兵甲日敝。願審量損益，計利害，勢有不可，毋虛出兵，則人安矣。

虺賊干紀，自取屠滅，罪止魁逆，無復緣坐，宗室子弟，皆得更生。然臣願陛下重曉慰之，使明知天子慈仁，下得自安。臣聞人情不能自明則疑，疑則懼，懼則罪生。惟賜愷悌之德，使居無過之地。

俄遷右衛胄曹參軍。

後既稱皇帝，改號周，子昂上《周受命頌》以媚悅後。雖數召見問政事，論亦詳切，故奏聞輒罷。以母喪去官，服終，擢右拾遺。

子昂多病，居職不樂。會武攸宜討契丹，高置幕府，表子昂參謀。次漁陽，前軍敗，舉軍震恐，攸宜輕易無將略，子昂諫曰：「陛下發天下兵以屬大王，安危成敗在此舉，安可忽哉？」今大王法制不立，如小兒戲。願審智愚，量勇怯，度眾寡，以長攻短，此刷恥之道也。夫按軍尚威嚴，擇親信以虞不測。大王提重兵精甲，屯之境上，硃亥竊發之變，良可懼也。王能聽愚計，分麾下萬人為前驅，契丹小醜，指日可擒。」攸宜以其儒者，謝不納。居數日，復進計，攸宜怒，徙署軍曹。子昂知不合，不復言。

聖歷初，以父老，表解官歸侍，詔以官供養。會父喪，廬塚次，每哀慟，聞者為涕。縣令段簡貪暴，聞其富，欲害子昂，家人納錢二十萬緡，簡薄其賂，捕送獄中。子昂之見捕，自筮，卦成，驚曰：「天命不祐，吾殆死乎！」果死獄中，年四十三。

子昂資褊躁，然輕財好施，篤朋友，與陸餘慶、王無競、房融、崔泰之、盧藏用、趙元最厚。

唐興，文章承徐、庾餘風，天下祖尚，子昂始變雅正。初，為《感遇詩》三十八章，王適曰：「是必為海內文宗。」乃請交。子昂所論著，當世以為法。大歷中，東川節度使李叔明為立旌德碑於梓州，而學堂至今猶存。
