錢大昕，字曉徵，嘉定人。乾隆十六年召試舉人，授內閣中書。十九年進士，選翰林院庶吉士，散館授編修。大考二等一名，擢右春坊右贊善。累充山東鄉試、湖南鄉試正考官，浙江鄉試副考官。大考一等三名，擢翰林院侍講學士。三十二年，乞假歸。三十四年，補原官。入直上書房，遷詹事府少詹事，充河南鄉試正考官。尋提督廣東學政。四十年，丁父艱，服闋，又丁母艱，病不復出。嘉慶九年，卒，年七十七。

大昕幼慧，善讀書。時元和惠棟、吳江沈彤以經術稱，其學求之十三經注疏，又求之唐以前子、史、小學。大昕推而廣之，錯綜貫串，發古人所未發。任中書時，與吳烺、褚寅亮同習梅氏算術。及入翰林，禮部尚書何國宗世業天文，年已老，聞其善算，先往見之，曰：「今同館諸公談此道者鮮矣。」

大昕於中、西兩法，剖析無遺。用以觀史，自太初、三統、四分，中至大衍，下迄授時，朔望薄蝕，凌犯進退，抉摘無遺。漢三統術為七十餘家之權輿，訛文奧義，無能正之者。大昕衍之，據班志以闡劉歆之說，裁志文之訛，二千年已絕之學，昭然若發蒙。大昕又謂：「古法歲陰與太歲不同，淮南天文訓攝提以下十二名，皆謂歲陰所在。史記太初元年年名焉逢、攝提格者，歲陰，非太歲也。東漢後不用歲陰紀年，又不知太歲超辰之法，乃以太初元年為丁丑歲，則與史、漢之文皆悖矣。」又謂：「尚書緯四游升降之說，即西法日躔最高、卑之說，宋楊忠輔統天術以距差乘躔差，減氣汎積為定積，梅文鼎謂郭守敬加減歲餘法出於此。但統天求汎積，必先減氣差十九日有奇，與郭又異，文鼎不能言。大昕推之同，凡步氣朔，必以甲子日起算，今統天上元冬至乃戊子日，不值甲子，依授時法當加氣應二十四日有奇，乃得從甲子起。今減去氣差，是以上元冬至後甲子日起算也。既如此，當減氣應三十五日有奇，今減十九日有奇者，去躔差之數不算也。求天正經朔又減閏差者，經朔當從合朔起算。今推得統天上元冬至後第一朔乃乙丑戌初二刻弱，故必減閏差而後以朔實除之，即授時之朔應也。」

大昕始以辭章名，沈德潛吳中七子詩選，大昕居一。既乃研精經、史，於經義之聚訟難決者，皆能剖析源流。文字、音韻、訓詁、天算、地理、氏族、金石以及古人爵里、事實、年齒，了如指掌。古人賢奸是非疑似難明者，典章制度昔人不能明斷者，皆有確見。惟不喜二氏書，嘗曰：「立德立功立言，吾儒之不朽也。先儒言釋氏近於墨，予以為釋氏亦終於楊氏為己而已。彼棄父母而學道，是視己重於父母也。」

大昕在館時，常與修音韻述微、續文獻通考、續通志、一統志、天球圖諸書。所著有唐石經考異一卷，經典文字考異一卷，聲類四卷，廿二史考異一百卷，唐書史臣表一卷，唐五代學士年表二卷，宋學士年表一卷，元史氏族表三卷，元史藝文志四卷，三史拾遺五卷，諸史拾遺五卷，通鑑注辨證三卷，四史朔閏考四卷，吳興舊德錄四卷，先德錄四卷，洪文惠、洪文敏、王伯厚、王弇州四家年譜各一卷，疑年錄三卷，潛揅堂文集五十卷，詩集二十卷，潛揅堂金石文跋尾二十五卷，養新錄二十三卷，恆言錄六卷，竹汀日記鈔三卷。族子塘、坫，能傳其學。
