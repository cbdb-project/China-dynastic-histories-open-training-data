王忠嗣，華州鄭人。父海賓，太子右衛率、豐安軍使。開元二年，吐蕃寇隴右，詔隴右防禦使薛訥率杜賓客、郭知運、王晙、安思順御之。以海賓為先鋒，戰武階，追北至壕口，殺其眾。進戰長城堡，諸將媢其功，按兵顧望，海賓戰死，大軍乘之，斬賊萬七千級，獲馬七萬、牛羊四十萬。玄宗憐其忠，贈左金吾大將軍。忠嗣時年九歲，始名訓，授尚輦奉御。入見帝，伏地號泣，帝撫之曰：「此去病孤也，須壯而將之。」更賜今名，養禁中。肅宗為忠王，帝使與游。及長，雄毅寡言，有武略，上與論兵，應對蜂起，帝器之，曰：「後日爾為良將。」試守代州別駕，大猾閉門自斂，不敢干法。數以輕騎出塞，忠王言於帝曰：「忠嗣敢鬥，恐亡之。」由是召還。

信安王禕在河東，蕭嵩出河西，數引為麾下。帝以其年少，有復讎志，詔不得特將。嵩入朝，忠嗣曰：「從公三年，無以歸報天子。」乃請精銳數百襲虜。會贊普大酋閱武鬱標川，其下欲還，忠嗣不從，提刀略陣，斬數千人，獲羊馬萬計。嵩上其功，帝大悅。累遷左威衛將軍、代北都督，封清源縣男。與皇甫惟明輕重不得，構忠嗣罪，貶東陽府左果毅。

河西節度使杜希望欲取吐蕃新羅城，有言忠嗣才者，希望以聞，詔追赴河西，進拔其城。忠嗣錄多，授左威衛郎將，專知兵馬。俄吐蕃大出，欲取當新城，晨壓官軍陣，眾不敵，舉軍皆恐。忠嗣單馬進，左右馳突，獨殺數百人，賊眾囂相蹂，軍㢁翼掩之，虜大敗。拜左金吾衛將軍，領河東節度副使、大同軍使，尋為節度使。二十九年，節度朔方，兼靈州都督。

天寶元年，北討奚怒皆，戰桑乾河，三遇三克，耀武漠北，高會而還。時突厥新有難，忠嗣進軍磧口經略之。烏蘇米施可汗請降，忠嗣以其方強，特文降耳，乃營木刺、蘭山，諜虛實。因上平戎十八策，縱反間於拔悉密與葛邏祿、回紇三部，攻多羅斯城，涉昆水，斬米施可汗，築大同、靜邊二城，徙清塞、橫野軍實之，並受降、振武為一城，自是虜不敢盜塞。徙河東節度使，進封縣公。

忠嗣本負勇敢，及為將，乃能持重安邊，不生事，嘗曰：「平世為將，撫眾而已。吾不欲竭中國力以幸功名。」故訓練士馬，隨缺繕補。有漆弓百五十斤，每弢之，示無所用。軍中士氣盛，日夜思戰，忠嗣縱詭間，伺虜隙，時時出奇兵襲敵，所向無不克，故士亦樂為用。軍每出，召屬長付以兵，使授士卒，雖弓矢亦志姓名其上。軍還，遣弦亡鏃，皆按名第罪。以是部下人自觀，器甲充物。自朔方至雲中袤數千里，據要險築城堡，斥地甚遠。自張仁亶後四十餘年，忠嗣繼其功。

俄為河西、隴右節度使，權朔方、河東節度，佩四將印，勁兵重地，控制萬里，近世未有也。又授一子五品官。後數出戰青海、積石，虜輒奔破。又討吐谷渾於墨離，平其國。乃固讓朔方、河東二節度，許之。

帝方事石堡城，詔問攻取計，忠嗣奏言：「吐蕃舉國守之，若頓兵堅城下，費士數萬，然後可圖，恐所得不讎所失，請厲兵馬，待釁取之。」帝意不快。而李林甫尤忌其功，日鉤摭過咎。會董延光建言請下石堡，詔忠嗣分兵應接，忠嗣不得已為出軍，而士無賞格，延光不悅。河西兵馬使李光弼入說曰：「大夫愛惜士卒，有拒延光心，雖名受詔，實奪其謀。然大夫已付萬眾，而不立重賞，何以賈士勇？且大夫惜數萬段賜，以啟讒口，有如不捷，歸罪大夫，大夫先受禍矣。」忠嗣曰：「吾固審得一城不足制敵，失之未害於國。吾忍以數萬人命易一官哉！明日見責，不失一金吾、羽林將軍，歸宿衛；不者，黔中上佐耳。」光弼謝曰：「大夫乃行古人事，光弼又何言！」趨而出。延光過期不克，果訴忠嗣沮兵。又安祿山城雄武，扼飛狐塞，謀亂，請忠嗣助役，因欲留其兵；忠嗣先期至，不見祿山而還。數上言祿山且亂，林甫益惡之，陰使人誣告「忠嗣嘗養宮中，云吾欲奉太子」。帝怒，召入付三司訊驗，罪應死。哥舒翰方有寵，白上，請以官爵贖忠嗣罪，帝意解，貶漢陽太守。久之，徙漢東郡，卒，年四十五。後翰引兵攻石堡，拔之，死亡略盡，如忠嗣言，故當世號為名將。

初，在朔方，至互市，輒高償馬直，諸蕃爭來市，故蕃馬浸少，唐軍精。及鎮河、隴，又請徙朔方、河東九千騎以實軍。迄天寶末，益滋息。寶應元年，追贈兵部尚書。

贊曰：以忠嗣之才，戰必破，攻必克，策石堡之得不當所亡，高馬直以空虜資，論祿山亂有萌，可謂深謀矣。然不能自免於讒，卒死放地。自古忠賢，工謀於國則拙於身，多矣，可勝吒哉！

