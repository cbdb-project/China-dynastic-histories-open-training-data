歐陽利見，字賡堂，湖南祁陽人。咸豐初，入長沙水師，轉戰贛、皖間，積功至游擊。同治改元，偽護王陳坤書據太平，以兵艦銜尾西上，環泊花洋上駟渡，期水陸並進。利見領一軍為前鋒，兼程赴難。坤書陽令陸路悍黨擊我師船，而陰結筏自下游竊渡。利見詗知之，率所部長驅，乘風浪沖其筏為二。寇大困，倚河築壘，矢堅守。我師水陸分道進，利見駛入花山，擊其背。遲明，戰良久，寇陣不少動，援軍至，始退。利見進次馬音街，會水師將李朝斌偪花津而陣，步騎助之，寇潰。翼日，復戰，陸師將周萬倬遇伏被創，利見銳身馳救，苦戰竟日，焚象山寇舍。而寇艎聚泊小丹陽，歸護新市鎮。利見進石臼湖轟擊之，獲其船十二艘，遷參將。

二年，攻巢縣，偪城東門而軍，適彭毓橘軍至，燔其筏，毀浮橋。寇入城，利見先登克之，遂與霆軍復含山。四日連下三城，功最，賜號強勇巴圖魯，調補狼山鎮游擊。克嘉定，遷副將。下太倉、昆山、新陽，晉總兵。是時花涇港寇壘林立，與吳江、震澤寇相犄角。利見率師破之，毀其船二十艘，城寇援絕乞降。於是蘇、浙路梗，蘇寇無固志。李鴻章督師合圍，利見引兵從，迭克要害，寇宵遁。城復，晉提督。三年，攻嘉興，利見率謝世彩等與陸師夾擊，麾眾先登，自城上發巨砲轟之。城寇駴亂，城遂拔。以次下長興。坤書據常州，鴻章舉兵西，使利見造浮橋渡壕，四面環攻，坤書就擒。中吳大定，除淮揚鎮總兵。

四年，捻至曲阜，東南走滕、嶧，渡運，東北走蘭山，南走郯，趨贛榆、青口，圖南下。朝廷憂裏下河，詔備淮揚防。於是利見率砲艦四十艘泊清江，兼治糈臺。七年，黃河暴漲，利見乘流至德州，運防乃固。捻雖屢挫，然渡運之謀未已，盤旋河東上下。利見復下駛援應，與諸軍環擊，捻益不支。事寧，賞黃馬褂，更勇號曰奇車伯。光緒六年，調福山鎮。明年，擢浙江提督。

十年，法艦寇福建，浙江戒嚴。鎮海為浙東門戶，利見以三千五百人頓金雞山防南岸，提督楊岐珍以二千五百人頓招寶山防北岸，總兵錢玉興以三千五百人為游擊師。威遠、靖遠、鎮遠三砲臺，守備吳傑領之，而元凱、超武二兵艦泊海口備策應。諸將皆受利見節度。利見實以兵備道薛福成為謀主，乃量形勢，設防禦，蒐軍實，清間諜，杜鄉導，申紀律，勵客將，布利器，部署甫定，而敵氛已偪。法人狃馬江之役，頗輕浙防。利見督臺艦兵縱砲擊之，法主將坐船被傷，數以魚雷突入，皆被擊退。法艦並力猛進，又沉其一。敵計窮，相持月餘，終不得逞。事後知主將孤拔於是役殞焉。上嘉其功，賜頭品秩。

十五年，病免。二十一年，劉坤一被命援奉天，奏調利見赴軍。力疾北行，卒於道，年七十一。
