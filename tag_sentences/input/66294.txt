廖永安，字彥敬。德慶侯永忠兄也。太祖初起，永安兄弟偕俞通海等以舟師自巢湖來歸。太祖親往收其軍，遂以舟師攻元中丞蠻子海牙於馬場河。元人駕樓船，不利進退，而永安輩操舟若飛，再戰，再破元兵，始定渡江策。頃之，發江口。永安舉帆，請所向，命直指牛渚。西北風方驟，頃刻達岸。太祖急揮甲士鼓勇以登，采石鎮兵皆潰，遂乘勝取太平。授管軍總管。以舟師破海牙水柵，擒陳兆先，入集慶。擢建康翼統軍元帥。以舟師從取鎮江，克常州，擢同僉江南行樞密院事。又以舟師同常遇春自銅陵趨池州。合攻，破其北門，執徐壽輝守將，遂克池州。偕俞通海拔江陰之石牌戍，降張士誠守將欒瑞。擢同知樞密院事。又以舟師破士誠兵於常熟之福山港。再破之通州之狼山，獲其戰艦以歸。遂從徐達復宜興，乘勝深入太湖。遇吳將呂珍，與戰。後軍不繼，舟膠淺，被執。

永安長水戰，所至輒有功。士誠愛其才勇，欲降之，不可，為所囚。太祖壯永安不屈，遙授行省平章政事，封楚國公。永安被囚凡八年，竟死於吳。吳平，喪還，太祖迎祭於郊。

洪武六年，帝念天下大定，諸功臣如永安及俞通海、張德勝、耿再成、胡大海、趙德勝、桑世傑皆已前沒，猶未有謚號，乃下禮部定議。議曰：「有元失馭，四海糜沸。英傑之士，或起義旅，或保一方，泯泯棼棼，莫知所屬。真人奮興，不期自至，龍行而雲，虎嘯而鳳。若楚國公臣永安等，皆熊羆之士、膂力之才，非陷堅沒陣，即罹變捐軀，義與忠俱，名耀天壤。陛下混一天下，追維舊勞，爵祿及子孫，烝嘗著祀典。易名定謚，於禮為宜。臣謹按謚法：以赴敵逢難，謚臣永安武閔；殺身克戎，謚臣通海忠烈；奉上致果，謚臣張德勝忠毅；勝敵致強，謚臣大海武莊；闢土斥境，武而不遂，謚臣再成武壯；折衝禦侮，壯而有力，謚臣趙德勝武桓。臣世傑，業封永義侯，與漢世祖封寇恂、景丹相類，當即以為謚。」詔曰：「可。」九年皆加贈開國輔運推誠宣力武臣、光祿大夫、柱國。已，又改封永安鄖國公。無子，授其從子升為指揮僉事。
