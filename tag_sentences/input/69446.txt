王德榜，字朗青，湖南江華人。咸豐初，粵寇擾境，與兄吉昌毀家起鄉兵，戰數利。五年，援江西，攻奉新，吉昌戰死，德榜領其眾，誓復仇。七年，論克瑞州功，敘經歷、州同。明年，從將軍福興援浙，復衢、處各城，擢知州。又明年，從援安徽，克婺源，遷直隸州知州，援例加道員。其夏，殲賊浮梁景德鎮。十年，平廣信，寇遁入浙。徙防玉山，歸左宗棠節度。十一年，李世賢、李秀成先後來犯，並擊卻之，賜號銳勇巴圖魯。

同治改元，所部譁變，又不稟宗棠命，私越境駐廣豐，褫職留軍。尋還浙。世賢犯遂安，出常山、華埠截之。會宗棠耀兵龍游，令扼全旺。世賢遣驍賊分道馳救，德榜自右路夾擊，皆愕走。城寇猶未下，逾歲，偪城南，築三壘，寇夜遁，復官。移師浮梁，連下崇光、陽溪諸渡。三年，釋廣信圍。其秋，復東鄉，長驅江山、玉山、廣豐、鉛山，所至皆下，擢按察使。

是時，世賢合汪海洋出入江、廣邊，連陷龍巖、南靖、漳州。德榜將二千五百人馳援，合劉典軍為西路軍，攻莒溪，克之。四年春，授福建按察使。復古田，攻南陽，師少卻。俄而海洋率黃、白號悍黨可二萬列田壟，典先入，德榜為承，奮擊之，寇返西岸。德榜追至下車，海洋下馬痛哭，其黨挾之走。黃、白號衣者，海洋所蓄死士，號無敵，至是喪失過半矣。四月，邀擊世賢於安溪，進攻烏頭門，復漳城，馳大埔，郭揚維率四千人降，乘勝克南靖。易勇號曰達沖阿，遷布政使。十月，援嘉應，頓塔子墺，與諸軍環偪之。追寇，寇返奔。時宗棠軍大埔，麾下止八百人，勢岌岌，亟召德榜扼三河壩。地當潮州要沖，皆山道絕澗。德榜至，察地勢，度寇必不往，且主帥軍孤懸，寇直犯必不支，乃請當中路，卒與典軍出寇前遏之。十二月，復嘉應，誅海洋。捷入，賞黃馬褂。六年，遭父憂歸。

十年八月，宗棠征河州回，德榜詣軍所綜營務。時黑山壘林立，勢張甚。德榜率二千人自狄道渡洮，以石鼓墩左拂黑山，右扼邊家灣，形便控駕，乃築二壘其上，與諸軍痛擊，寇壘悉平。進駐迤南三甲集，率騎越山南下，大破之。剿東鄉，抵陰窪泉，遇伏，下馬督戰，寇潰。迭克要害，寇並入謝家坪。十一年，傅先宗戰歿新路坡，德榜接統其軍，申明紀律，誅將弁先潰者六人，士氣復新。羌地曠，夙患狼，往往百十成群，夜入幕帳噬人。德榜令將士習獵搜捕，狼患減。甘南既平，撫降回十餘萬。濬狄道河渠，獲沃壤百餘萬畝。降敕褒嘉，賜頭品秩。光緒元年，母憂，解職。六年，再赴新疆，以舊部駐張家口。七年，入京，教練火器、健銳諸營，兼興畿輔水利。

十年，越南事亟，率師赴難。抵龍州，募新軍八營，號定邊軍，單騎詣諒山，謁徐延旭陳方略。令提督張春發分兵駐朝陽山、半隴山左右，何秀清等駐驅驢墟，通運道，而自領兵赴鎮南關。北寧陷，權廣西提督。戰豐穀，敗，蘇元春不往援，德榜銜之；以故元春敗於穀松，亦不往救。德榜自負湘中宿將，與督師不洽。潘鼎新責其戰不力，劾罷之，以所部屬元春。九月，復被命赴那陽，進偪船頭，戰數捷。

明年，軍油隘，法軍犯長墻，出師夾擊，據文淵對山，鏖戰數日，殺傷略相當。越日，陳嘉爭東嶺三壘，德榜擊其背，克之。是日晨，出甫谷，敵援至，沖截為二，部將蕭得龍及春發戰最勇，殲法軍百餘人，獲糧械無算。敵被截，大潰。已，復合諸軍攻諒城，法軍扼驅驢墟，地故有德榜舊壘，堅且緻。平明，德榜殲其六畫兵總一，諸軍繼之，城復。穀松敵勢仍悍，又殲其三畫兵總一，於是法人大潰，悉返侵地。復故官，被賞賚。尋移疾去。十五年，授貴州布政使。十九年，卒，恤如制。

張春發，字蘭陔，江西新喻人。初隸劉松山麾下，充探騎，頻有功。累遷至副將，賜號傑勇巴圖魯。從征陜回，規寧靈，戰常陷堅，擢總兵。金積堡寇決渠淹我師，春發開溝築堤，引流反灌，破壘二百餘，更勇號曰哲爾精阿。復巴燕戎格及河州，晉提督。光緒二年，從劉錦棠取迪化，連克瑪納斯、達阪、托克遜，賞黃馬褂。進復西四城，予世職。五年，安集延布魯特入寇，春發度幕趨博斯塘特勒克，搗其巢，逐北至俄境。

法越肇釁，從德榜奪東嶺。法援大集，彈入右額，貫左頰，裹創力戰，大捷。除廣西右江鎮總兵，署廣東陸路提督，賞雙眼花翎。二十一年，平永安、長樂匪，予實授。二十六年，調湖北，逾歲，徙雲南。魏光燾劾其營務廢弛，論戍。三十二年，張之洞白其誣，復官，綜兩江營務。宣統三年，病免，旋卒。

春發治軍嚴，嘗云兵佚則驕惰，以故朝夕躬訓練，暇輒使濬河流，平道路。然木訥寡文，疏酬應，同官先施者恆不答禮，且往往氣凌其上，卒以此叢忌。
