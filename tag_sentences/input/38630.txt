牛富，霍丘人。制置司游擊砦兵籍。勇而知義。為侍衛馬軍司統制。戍襄陽五年，移守樊城，累戰不為衄，且數射書襄陽城中遺呂文煥，相與固守為唇齒。兩城凡六年不拔，富力居多。城破，富率死士百人巷戰，死傷不可計，渴飲血水。轉戰前，遇民居燒絕街道，身被重傷，以頭觸柱赴火死。贈靜江軍節度使，謚忠烈，賜廟建康。

裨將王福見富死，嘆曰：「將軍死國事，吾豈宜獨生！」亦赴火死。
