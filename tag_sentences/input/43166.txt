卷二十七本紀第二十七　天祚皇帝一

天祚皇帝，諱延禧，字延寧，小字阿果。道宗之孫，父順宗大孝順聖皇帝，母貞順皇后蕭氏。大康元年生。六歲封梁王，加守太尉，兼中書令。後三年，進封燕國王。大安七年，總北南院樞密使事，加尚書令。為天下兵馬大元帥。

壽隆七年正月甲戌，道宗崩，奉遺詔即皇帝位於樞前。群臣上尊號曰天祚皇帝。

二月壬辰朔，改元乾統，大赦。詔為耶律乙辛所誣陷者，復其官爵，籍沒者出之，流放者還之。乙未，遣使告哀於宋及西夏、高麗。乙巳，以北府宰相蕭兀納為遼興軍節度使，加守太傅。三月丁卯，詔有司以張孝傑家屬分賜群臣。甲戌，召僧法頤放戒於內庭。

夏四月，旱。

六月庚寅朔，如慶州。甲午，宋遣王潛等來吊祭。丙申，高麗、夏國各遣使慰奠。戊戌，以南府宰相斡特刺兼南院樞密使。庚子，追謚懿德皇后為宣懿皇后。壬寅，以宋魏國王和魯斡為天下兵馬大元帥。乙巳，以北平郡王淳進封鄭王。丁未，北院樞密使耶律阿思加於越。辛亥，葬仁聖大孝文皇帝、宣懿皇后於慶陵。

秋七月癸亥，阻卜、鐵驪來貢。

八月甲寅，謁慶陵。

九月壬申，謁懷陵。乙亥，駐蹕藕絲澱。

冬十月壬辰，謁乾陵。甲辰，上皇考昭懷太子謚曰大孝順聖皇帝，廟號順宗，皇妣曰貞順皇后。

十二月戊子，以樞密副使張琳知樞密院事，翰林學士張奉珪參知政事兼同知樞密院事。癸己，宋遣黃實來賀即位。丁酉，高丙、夏國並遣使來賀。乙巳，詔先朝已行事，不得陳告。

初，以楊割為生女直部節度使。其俗呼為太師。是歲楊割死。傳於兄之子烏雅束，束死，其弟阿骨打襲。

二年春五月，如鴨子河。

二月辛卯，如春州。

三月，大寒，冰復合。

夏四月辛亥，詔誅乙辛黨，徙其子孫於邊；發乙辛、得裡特之墓，剖棺。戮尸；以其家屬分賜被殺之家。

五月乙丑，斡特刺獻耶睹刮等部捷。

六月壬辰，以雨罷獵，駐蹕散水原。丙午，夏國王李乾順復遣使請尚公主。丁未，南院大王陳家奴致仕。壬子，李乾順為宋所攻，遣李造福、田若水求援。

閏月庚申，策賢良。壬申，降惠妃為庶人。

秋七月，獵黑嶺，以霖雨，給獵人馬。阻卜來侵，斡特刺等戰敗之。

冬十月乙卯，蕭海裏叛，劫乾州武軍器甲。命北面林牙郝家奴捕之，蕭海裏亡入陪術水阿典部。丙寅，以南府宰相耶律斡特刺為北院樞密使，參知政事牛溫舒知南院樞密使事。十一月乙未，郝家奴以不獲蕭海裏，兔官。壬寅，以上京留守耶律慎思為北院樞密副使。有司請以帝生日為天興節。

三年春正月辛巳朔，如混同江。女直函蕭海裡首，遣使來獻。戊申，如春州。

二月庚午，以武清縣大水，弛其陂澤之禁。

夏五月戊子，以獵人多亡，嚴立科禁。乙巳，清暑赤勒嶺。

丙午，謁慶陵。

六月辛酉，夏國王李乾順復遣使請尚公主。

秋七月，中京雨雹，傷稼。

冬十月甲辰，如中京。己未，吐蕾遣使來貢。庚申，夏國復遣使求援。己巳，有事於觀德殿。

十一月丙申，文武百官加上尊號曰惠文智武聖孝天祚皇帝，大赦，以宋魏國王和魯斡為皇太叔，梁王撻魯進封燕國王，鄭王淳為東京留守，進封越國王，百官各進一階。丁酉，以惕隱耶律何魯掃古為南院大王。戊戌，以受尊號，告廟。乙巳，謁太祖廟，追尊太祖之高祖曰昭烈皇帝，廟號肅祖，批曰昭烈皇后；曾祖曰莊敬皇帝，廟號懿祖，妣曰莊敬皇后。召監修國史耶律伊纂太祖諸帝《實錄》。

十二月戊申，如藕絲澱。

是年，放進士馬恭回等百三人。

四年春正月戊子，幸魚兒濼。壬寅，獵木嶺。癸卯，燕國王撻魯薨。

二月丁丑，鼻骨德遣使來貢。

夏六月甲辰，駐蹕旺國崖。甲寅，夏國遣李造福、田若水求援。癸亥，吐蕃遣使來貢。

秋七月，南京蝗。庚辰，獵南山。癸未，以西北路招討使蕭得裏底、北院樞密副使耶律慎思並知北院樞密使事。辛卯，以同知南院樞密使事蕭敵里為西北路招討使。

冬十月己酉，鳳凰見於淳陰。己未，幸南京。

十一月乙亥，御迎月樓，賜貧民錢。

十二月辛丑，以張琳為南府宰相。

五年春正月乙亥，夏國遣李造福等來求援，且乞伐宋。庚寅，以遼興軍節度使蕭常哥為北府宰相。丁酉，遣樞密直學士高端禮等颯宋罷伐夏兵。

二月癸卯，微行，視民疾苦。丙午，幸鴛鴦濼。

三月壬申，以族女南仙封成安公主，下嫁夏國王李乾順。

夏四月甲申，射虎炭山。

五月癸卯，清暑南崖。壬子，宋遣曾孝廣，王戩報聘。

六月甲戌，夏國遣使來謝，及貢方物。乙丑，幸候里吉。

秋七月，謁慶陵。

九月辛亥，駐蹕藕絲澱。乙卯，謁乾陵。

冬十一月戊戌，禁商賈之家應進士舉。丙辰，高麗三韓國公王顒薨。子俁遣使來告。

十二月己巳，夏國復遣李造福、田若水求援。癸酉，宋遣林洙來議興夏約和。

六年春正月辛丑，遣知北院樞密使事蕭得裏底、知南院樞密使事牛溫舒使宋，諷歸所侵夏地。

夏五月，清暑散水原。

六月辛巳，夏國遣李造福等來謝。

秋七月癸巳，阻卜來貢。甲午，如黑嶺。庚子，獵鹿角山。

冬十月乙亥，宋與夏通好，遣劉正符、曹穆來告。庚辰，以皇太叔、南京留守和魯斡兼惕隱，東京留守、越國王淳為南府宰相。

十一月乙未，以謝家奴為南院大王。馬奴為奚主部大王。丙申，行柴冊禮。戊戌，大赦。以和魯斡為義和仁聖皇太叔，越國王淳進封魏國王，封皇子敖盧斡為晉王，習泥烈為饒樂郡王。己亥，謁太祖廟。甲辰，祠木葉山。

十二月己巳，封耶律伊為漆水郡王，餘官進爵有差。

七年春正月，鉤魚于鴨子河。

二月，駐蹕大魚濼。

夏六月，次散水原。

秋七月，如黑嶺。

冬十月，謁乾陵，獵醫巫閭山是年，放進士李石等百人。

八年春正月，如春州。

夏四月丙申，封高麗王俁為三韓國公，贈其父顒為高麗國王。

五月，清暑散水原。

六月壬辰，西北路招討使蕭敵里率諸蕃來朝。丙申，射柳祈雨。壬寅，夏國王李乾順以成安公主生子，遣使來告。丁未，如黑嶺。

秋七月戊辰，以雨罷獵。

冬十二月己卯，高麗遣使來謝。

九年春正月丙午朔，如鴨子河。

二月，如春州。

三月戊午，夏國以宋不歸地，遣使來告。

夏四月壬午，五國部來貢。

六月乙亥，清暑特禮嶺。

秋七月，隕霜，傷稼。甲寅，獵於候里吉。

八月丁酉，雪，罷獵。

冬十月癸酉，望祠木葉山。丁丑，詔免今年租稅。十二月甲申，高麗遣使來貢。

是年，放進士劉楨等九十人。

十年春五月辛丑，預行立春禮。如鴨子河。

二月庚午朔，駐蹕大魚濼。

夏四月丙子，五國部長來貢。丙戌，預行再生禮。癸巳，獵於北山。

六月甲戌，清暑玉丘。癸未，夏國遣李造福等來貢。甲午，阻卜來貢。

秋七月辛丑，謁慶陵。

閏月辛亥，謁懷陵。己未，謁祖陵。壬戌，皇太叔和魯斡薨。

九月甲戌，免重九節禮。

冬十月，駐蹕藕絲澱。

十二月己酉，改明年元。

是歲，大饑。

天慶元年春正月，鉤魚于鴨子河。

二月，如春州。

三月乙亥，五國部長來貢。

夏五月，清暑散水原。

秋七月，獵。

冬十月，駐蹕藕絲澱。

二年春正月己未朔，如鴨子河。丁丑，五國部長來貢。

二月丁酉，如春州，幸混同江鉤魚，界外生女直酋長在千里內者，以故事皆來朝。適遇：「頭魚宴」，酒半酣，上臨軒，命諸酋次第起舞；獨阿骨打辭以不能。諭之再三，終不從。他日，上密謂樞密使蕭奉先曰：「前日之燕，阿骨打意氣雄豪，顧視不常，可托以邊事誅之。否則，必貽後患。」奉先曰：「犥人不知禮義，無大過而殺之，恐傷向化之心。假有異志，又何能為？」其弟吳乞買、粘罕、胡舍等嘗從獵，能呼鹿，刺虎，搏熊。上喜，輒加官爵。

夏六月庚寅，清暑南崖。甲午，和州回鶴來貢。戊戌，成安公主來朝。甲辰，阻卜來貢。

秋七月乙丑，獵南山。

九月己未，射獲熊，燕群臣，上新御琵琶。初，阿骨打混同江宴歸，疑上知其異志，遂上知其異志，遂稱兵，先並旁近部族。女直趙三、阿鶻產拒之，阿骨打虜其家屬。二人走訴咸州，詳穩司送北樞密院。樞密使蕭奉先作常事以聞上，仍送咸州詰責，欲使自新。後數召，阿骨打竟稱疾不至。

冬十月辛亥，高麗三韓國公王侯之母死，來告，即遣使致祭，起復。是月，駐蹕奉聖州。

十一月乙卯，幸南京。丁卯，謁太祖廟。

是年，放進士韓昉等七十七人。

三年春正月丙寅，賜南京貧民錢。丁卯，如大魚濼。甲戌，禁僧尼破戒。丙子，獵狗牙出，大寒，獵人多死。

三月，籍諸道戶，徙大牢古山圍場地居民於別土。阿骨打一日率五百騎突至咸州，吏民大驚。翌日，赴詳穩司，與趙三等面折庭下。阿骨打不屈，送所司問狀。一夕遁去。遣人訴於上，謂詳穩司欲見殺，故不敢留。自是召不復至。

夏閏四月，李弘以左道聚眾為亂，支解。分示五京。

六月乙卯，斡朗改國遣使來貢良犬。丙辰，夏國遣使來貢。

秋七月，幸秋山。

九月，駐蹕藕絲澱。

十一月甲午，以三司使虞融知南院樞密使事。西南面招討使蕭樂古為南府宰相。十二月庚戌，高麗遣使謝致祭。癸丑，回鶻遣使來貢。甲寅，以樞密直學士馬人望參知政事。丙辰，知樞密院事耶律伊蓖。癸亥，高麗遣使來謝起復。

四年春正月，如春州。初，女直起兵，以紇石烈部人阿疏不從，遣其部撒改討之。阿疏弟狄故保來告，詔諭使勿討，不聽，阿疏來奔。至是女直遣使來索，不發。

夏五月，清暑散水原。

秋七月，女直復遣使取阿疏，不發，乃遣待御阿息保問境上多建城堡之故。女直以慢語答曰：「若還阿疏，朝貢如故；不然，城未能已。」遂發渾河北諸軍，益東北路統軍司。阿骨打乃與弟粘罕、胡舍等謀，以銀術割、移烈、婁室、闍母等為帥，集女真諸部兵，擒遼障鷹官。及攻寧江州。東北路統軍可以聞。時上在慶州射鹿，聞之略不介意，遣海州刺史高仙壽統渤海軍應援。蕭撻不也遇女直，戰於寧江東，敗績。

冬十月壬寅朔，以守司空蕭嗣先為東北路都統，靜江軍節度使蕭撻不也為副，發契丹奚軍三千人，中京禁兵及土豪二千人，別選諸路武勇二千餘人，以虞候崔公義為都押官，控鶴指揮邢穎為副，引軍屯出河店。兩軍對壘，女直軍潛渡混同江，掩擊遼眾。蕭嗣先軍演，崔公義、邢穎、耶律佛留、蕭葛十等死之，其獵兔者十有七人。蕭奉先懼其弟嗣先獲罪，輒奏東征軍所至劫掠，若不肆赦，恐聚為患。上從之，嗣先但免官而己。

諸軍相謂曰：「戰則有死而無功，退則有生而無罪。」故士無鬥志，望風奔潰。

十一月壬辰，都統蕭敵裡等營於斡粼濼東，又為女直所襲，士卒死者甚眾。甲午，蕭敵里亦坐免官。辛丑，以西北路招討使耶律斡里朵為行軍都統，副點檢蕭乙薛、同知南院樞密使事耶律章奴副之。十二月，咸、賓、祥三州有鐵驪、兀惹皆叛入女直。乙薛往援賓州，南軍諸將實婁、特烈等往援咸州，並為女直所敗。

卷二十八本紀第二十八　天祚皇帝二

五年春正月，下詔親征，遣僧家奴持書約和，斥阿骨打名。

阿骨打遣賽刺復書，若歸叛人阿疏，遷黃龍府於別地，然後議之。都統耶律斡里朵等與女直兵戰於達魯古城，敗績。

二月，饒州渤海古欲等反，自稱大王。

三月，以蕭謝佛留等討之。遣耶律張家奴等六人齊書使女直，斥其主名，冀以速降。

夏四月癸丑，蕭謝佛留等為渤海古欲所敗，以南面副部署蕭陶蘇斡為都統，赴之。

五月，陶蘇斡及古欲戰，敗績。張家奴等以阿骨打書來，復遣之往。

六月亥朔，清暑特禮嶺。壬子，張家奴等還，阿骨打復書，亦斥名諭之使降。癸丑，以親征諭諸道。丙辰，陶蘇斡招獲古欲等。癸亥，以惕隱耶律末里為北院大王。是月，遣蕭辭刺使女直，以書辭不屈見留。

秋七月辛未，宋遣使致助軍銀絹。丙子，獵於嶺東。是月，都統斡里朵等與女直戰於白馬凍，敗績。

八月甲子，罷獵，趨軍中。以斡里朵等軍敗，免官。丙寅，以圍場使阿不為中軍都統，耶律張家奴為都監，率番、漢兵十萬；蕭奉先充御營都統，諸行營都部署耶律章奴為副，以精兵二萬為先鋒。餘分五部為正軍，貴族子弟千人為硬軍，扈從百司為護衛軍，北出駱駝口；以都點檢蕭胡睹姑為都統，樞密直學士柴誼為副，將漢步騎三萬，南出於江州。自長春州分道而進，發數月糧，期必滅女直。

九月丁卯朔，女直軍隱黃龍府。己巳，知北院樞密使蕭得裏底出為西南面招討使。辭刺還，女直復遣賽刺以書來報，若歸我叛人阿疏等，即當班師。上親往。粘罕、兀術等以書來上，陽為卑哀之辭，實欲求戰。書上，上怒，下詔有「女直作過，大軍翦除」之語。女直主聚眾，剺面仰天偽哭曰：「始與汝等起兵，蓋苦契丹殘忍，欲自立國。今主上新徵，奈何？非人死戰，莫能當也。不殺我一族，汝等迎降，轉禍為福。」諸軍皆曰；「事已到此，惟命是從。」乙巳，耶律章奴反，奔上京，謀迎立魏國王淳。上遣附馬蕭晃領兵詣廣平澱護後妃，行宮小底乙信持書馳報魏國王。時章奴先遣王妃親弟蕭諦里以所謀說魏國王。王曰：「此非細事，主上自有諸王當立，北、南面大臣不來，而汝言及此，何也？」密令左右拘之。有頃，乙信等喪御札至，備言章奴等欲廢立事。魏國王立斬蕭諦裡等首以獻，單騎間道詣廣平澱待罪。上遇之如初。章奴知和魏國王不聽，率麾下掠慶、饒、懷、祖等州，結渤海群盜，眾至數萬，趨廣平澱犯行宮。順國女直阿鶻產以三百騎一戰而勝，擒其貴族二百餘人，並斬首以徇。其妻子配役繡院，或散諸近傳為婢，餘得脫者皆奔女直。章奴詐為使者，欲奔女直，為邏者所獲，縛送行在，腰斬於市，剖其心以獻祖廟，支解以徇五路。

冬十一月，遣馳馬蕭特末、林牙蕭察刺等將騎兵五萬、步卒四十萬、新軍七十萬至駝門。十二月乙巳，耶律張家奴叛。戊申，親戰於護步答岡，敗績，盡亡其輜重。己未，錦州刺史耶律術者叛應張家奴。庚申，北面林牙耶律馬哥討張家奴。癸亥，以北院宣徽使蕭韓家奴知北院樞密使事，南院宣徽使蕭特末為漢人行官都部署。

六年春五月丙寅朔，東京夜有惡少年十餘人，乘酒執刃，逾垣入留守府，問留守蕭保先所在：「今軍變，請為備。」蕭保先出，刺殺之。戶部使大公鼎聞亂，即攝留守事，與副留守高清明集奚、漢兵千人，盡捕其眾，斬之，撫定其民。東京故渤海地，太祖力戰二十餘年乃得之。而蕭保先嚴酷，渤海苦之，故有是變。其裨將渤海高永昌僭號，稱隆基元年。遣蕭乙薛、高興順招之，不從。

閏月己亥，遣蕭韓家奴、張琳討之。戊午，貴德州守將耶律餘睹以廣州渤海叛附永昌，我師擊敗之。

二月戊辰，侍禦司徒撻不也等討張家奴，戰於祖州，敗績。

乙酉，遣漢人行宮都部暑蕭特末諸將討張家奴。戊子，張家奴誘饒州渤海及中京賊侯概等萬餘人，攻陷高州。

三月，東面行軍副統酬斡等擒侯概於川州。

夏四月戊辰，親征張家奴。癸酉，敗之。甲戌，誅叛黨，饒州渤海平。丙子，賞平賊將士有差；面蕭韓家奴、張琳等復為賊所敗。

五月，清暑散水原。女直軍攻下沈州，復陷東京，擒高永昌。東京州縣族人痕李、鋒刺、吳十、撻不也、道刺、酬斡等十三人皆降女直。

六月乙丑，籍諸路兵，有雜畜十頭以上者皆從軍。庚辰，魏國王淳進封秦晉國王，為都元帥，上京留守蕭撻不也為契丹行官都部署兼副元帥。丁亥，知北院樞密使事蕭韓家奴為上京留守。秋七月，獵秋山。春州渤海二千餘戶叛，東北路統軍使勒兵追及，盡俘以還。

八月，烏古部叛，遣中丞耶律撻不也等招之。

九月丙午，謁懷陵。

冬十月丁卯，以張琳軍敗，奪官。庚辰，烏古部來降。

十一月，東面行軍副統馬哥等攻曷蘇館，敗績。

十二月乙亥，封庶人蕭氏為太皇太妃。辛巳，削副統耶律馬哥官。

七年春正月甲寅，減廄馬粟，分給諸局。是月，女直軍攻春州，東北面諸軍不戰自潰，女古、皮室四部及勃海人皆降，復下泰州。

二月，淶水縣賊董龐兒聚眾萬餘，西京留守蕭乙薛、南京統軍都監查刺與戰於易水，破之。

三月，龐兒黨復聚，乙薛復擊破立於奉聖州。

夏五月庚，東北面行軍諸將涅里、合魯、涅哥、虛古等棄市。乙巳，諸圍場隙地，縱百姓樵採。

六月辛巳，以同知樞密院事餘里也為北院大王。

秋七月癸卯，豬秋山。

八月丙寅，獵狘斯那裏山，命都元帥秦晉王赴沿邊，會四路兵馬防秋。

九月，上自燕至陰涼河，置怨軍八營，募自宜州者曰前宜、後宜，自錦州者曰前錦、後錦，自乾自顯者曰乾曰顯，又有乾顯大營、巖州營，凡二萬八千餘人，屯衛州蒺藜者。丁酉，獵輞子山。

冬十月乙卯朔，至中京。

十二月丙寅，都元帥秦晉國王淳遇女直軍，戰於蒺藜山，敗績。女直復拔顯州旁近州郡。庚午，下詔自責。癸酉，遣夷離畢查刺與大公鼎諸路募兵。丁丑，以西京留守蕭乙薛為北府宰相，東北路行軍都統奚霞末知奚六部大王事。

是歲，女直阿骨打用鐵州楊樸策，即皇帝位，建元天輔，國號金。楊樸又言，自古英雄開國或受禪，必先求大國封冊，遂遣使議和，以求封冊。

八年春五月，幸鴛鴦濼。丁亥，遣耶律奴哥等使金議和。

庚寅，保安軍節度使張崇以雙州二百戶降金。東路諸州盜賊蜂起，掠民自隨以充食。

二月，耶律奴哥還自金，金主復書曰：「能以兄事朕，歲貢方物，歸我上、中京、興中府三路州縣；以親王、公主、駙馬、大臣子孫為質；還我行人及元給信符，並宋、夏、高麗往復書詔、表牒，則可以如約。」

三月甲午，復遣奴哥使會。

夏四月辛酉，以西南面招討使蕭得裏底為北院樞密使。

五月壬午朔，奴哥以書來，約不逾此月見報。戊戌，復遣奴哥使金，要以酌中之議。是月，至納葛濼。賊安生兒、張高兒聚眾二十萬，耶律馬哥等斬生兒於龍化州，高兒亡入懿州，與霍六哥相全。金主遣胡突兗與奴哥持書，報如前約。

六月丁卯，遣奴哥等齏宋、夏、高麗書詔、表牒至金。霍六哥陷海北州，趣義州，軍帥回離保等擊敗之。通、祺、雙、遼四川之民八百餘戶降於金。

秋七月，獵秋山。金復遣胡突兗來，免取質子及上京，興中府所屬州郡，裁減歲幣之數，「如能以兄事朕，冊用漢儀，可以如約」。

八月庚午，遣奴哥、突迭使金，議冊禮。

九月，突迭見留，遣奴哥還，謂之曰：「言如不從，勿復遣使。」閏月丙寅，遣奴哥復使金，而蕭寶、訛裡等十五人各率戶降於金。

冬十月，奴哥、突迭持金書來。龍化州張應古等四人率眾降金。十一月，副元帥蕭撻不也薨。

十二月甲申，議定冊禮，遣奴哥使金。寧昌軍節度使劉宏以懿州戶三千降金。時山前諸路大饑，乾、顯、宜、錦、興中等路，鬥粟直數縑，民削榆皮食之，既而人相食。

是年，放進士王翬等百三人。

九年春正月，金遣烏林答贊謨持書來迎冊。

三月，至鴛鴦濼。賊張撒八誘中京射糧軍，僭號，南面軍帥餘睹擒撒八。

三月丁未朔，遣知右夷離畢事蕭習泥烈等冊金主為東懷國皇帝。己酉，烏林答贊謨、奴哥等先以書報。

夏五月，阻卜補疏只等叛，執招討使耶律斡里朵，都監蕭斜裏得死之。

秋七月，獵南山。金復遣烏林答贊謨來，責冊文無「兄事」

之語，不言「大金」而云「東懷」，乃小邦懷其德之義；及冊文有「渠材」二字，語涉輕侮；若「遙芬多戰」等語，皆非善意，殊乖體式。如依前書所定，然後可從。楊詢卿、羅子韋率眾降金。

八月，以趙王習泥烈為西京留守。

九月，至西京。復遣習泥烈、楊立忠先持冊槁使金。

冬十月甲戌朔，耶律陳圖奴等二十餘人謀反，伏誅。是月，遣使送烏林答贊謨持書以還。

十年春二月，幸鴛鴦濼。金復遣烏林答贊謨持書及冊文副本以來，仍責乞兵於高麗。三月己酉，民有群馬者，十取其一，給東路軍。庚申，以金人所定「大聖」二字，與先世稱號同，復遣習泥烈往議。金主怒，遂絕之。

夏四月，獵胡土白山，聞金師再舉，耶律白斯不等選精兵三千以濟遼師。

五月，金主親攻上京，克外乳，留守撻不也率從出降。

六月乙酉，以北府宰相蕭乙薛為上京留守、知鹽鐵內省兩司、東北統軍司事。

秋，獵沙嶺。

冬，復至西京。

卷二十九本紀第二十九　天祚皇帝三

保大元年春正月丁酉朔，改元，肆赦。初，金人興兵，郡縣所失幾半。上有四子；長趙王，母趙昭容；次晉王，母文妃；次秦王、許王，皆元妃生。國人知晉王之賢，深所屬望。元妃之兄樞密使蕭奉先恐秦王不得立，潛圖之。文妃姊妹三人：長適耶律撻曷里，次文妃，次適余睹。一日，其姊若妹俱會軍前，奉先諷人誣駙馬蕭昱及余睹等謀立晉王，事覺，昱、撻曷裡等伏誅，文妃亦賜死；獨晉王未忍加罪。余睹在軍中，聞之大懼，即率千餘騎叛入金，上遺知奚王府事蕭遐買，北府宰相蕭德恭、太常兗耶律諦裡姑、歸州觀察使蕭和尚奴、四軍太師蕭干將所部兵追之，及諸閭山縣。諸將議曰：主上信蕭奉先言，奉先視吾輩蔑如也。余睹乃宗室豪俊，常不肯為奉先下。若擒其睹，他日吾覺皆余睹也不若縱之。」還，即紿曰：「追襲不及。」

奉先既見余睹之亡，恐後日諸較亦叛，遂勸驟加爵賞，以結眾心。以蕭遐買為奚王，蕭德恭試中書門下平章事兼判上京留守事，耶律諦裡姑為龍虎衛上將軍，蕭和尚奴金吾衛上將軍，蕭乾鎮國大將軍二月，幸鴛鴦濼。夏五月，至曷里狘。

秋七月，獵炭山。

九月，至南京。

冬十一月癸亥，以西京留守趙王習泥烈為惕隱。

二年春正月乙亥，金克中京，進下澤州。上出居庸關，至鴛鴦濼。聞余睹引金人婁室勃堇奄至，蕭奉先曰：「余睹乃王子班之苗裔，此來欲立甥晉王耳，若為社稷計，不惜一子，明其罪誅之，可不戰而余睹自回矣。」上遂賜晉王死，素服三日，耶律撒八等皆伏誅。王素有人望，諸軍聞其死，無不流涕，由是人心解體。余睹引金人逼行宮，上率衛兵五千餘騎幸雲中，遺傳國璽於桑乾河。

二月庚寅朔，日有食之，既。甲午，知北院大王事耶律馬哥、漢人行宮都部署蕭特末並為都統，太和宮使耶律補得副之，將兵屯鴛鴦濼。己亥，金師敗奚王霞末於北安州，遂降其城。

三月辛酉，上聞金師將出嶺西，遂趨白水濼。乙丑，群牧使謨魯斡降金。丙寅，上至女古底倉。聞金兵將近，計不知所出。乘輕騎入夾山，方悟奉先之不忠。怒曰：「汝父子誤我至上，今欲於汝，何益於事！恐軍心忿怨，爾曹避敵茍安，禍必及我，其勿從行。」奉先下馬，哭拜而去。行未數里，左右執其父子，縛送金兵。金人斬其長子昂，以奉先及其次子昱械送金主。道遇遼軍，執以歸國，遂並賜死。逐樞密使蕭得裏底。

召撻不也典禁衛。丁卯，以北院樞密副使蕭僧孝奴知北院樞密使事，同知北院樞密使事蕭查刺為左夷離畢。戊辰，同知殿前點檢事耶律高八率衛士降金。己巳，偵人蕭和尚、牌印郎君耶律哂斯為金師所獲。癸酉，以諸局百工多亡，凡扈從不限吏民，皆官之。初，詔留宰相張琳、李處溫與秦晉國王淳守燕。處溫聞上入夾山，數日命令不通，即與弟處能、子奭，外假怨軍，內結都蕭干，謀立淳。遂與諸大臣耶律大石、左企弓、虞仲文、曹勇義、康公弼集蕃漢百官、諸軍及父老數萬人詣淳府。處溫邀張琳至，白其事。琳曰：「攝政則可。」處溫曰：「天意人心已定，請立班耳。」處溫等請淳受禮，淳方出，李奭持赭袍被之，令百官拜舞山呼。淳驚駭，再三辭，不獲已而從之。以處溫守太尉，左企弓守司徒，曹勇義知樞密院事，虞仲文參知政事，張琳守太師，李處能直樞密院，李奭為少府少監、提舉翰林醫官，李爽、陳秘餘人曾與大計，並賜進士及第，授官有差。蕭乾為北樞密使，駙馬都尉蕭旦知樞密院事。改怨軍為常勝軍。於是肆赦，自稱天錫皇帝，改元建福，降封天祚為湘陰王。遂據有燕、雲、平及上京、遼西六路。天祚所有，沙漠已北，西南、西北路兩都招討府、諸蕃部族而已。

夏四月辛卯，西南面招討使耶律佛頂降金，雲內、寧邊、東勝等州皆降。阿疏為金兵所擒。金已取西京，沙漠以南部族皆降。上遂循於訛莎烈。時北部謨葛失贐馬、駝、食羊。

五月甲戌，都統馬哥收集散亡，會於漚里謹。丙子，以馬哥知北院樞密使事，兼都統。

六月，淳寢疾，聞上傳檄天德、雲內、朔、武、應、蔚等州，合諸蕃精兵五萬騎，約以八月入燕；並遣人問勞，索衣裘、茗藥。淳甚驚，命南、北面大臣議。而李處溫、蕭乾等有迎秦拒湘之說，集蕃漢百官議之。從其議者，東立；惟南面行營都部署耶律寧西立。處溫等問故，寧曰：「天祚果能以諸蕃兵大舉奪燕，則是天數未盡，豈能拒之？否則，秦、湘，父子也，拒則皆拒。自古安有迎子而拒其父者？」處溫等相顧微笑，以寧扇亂軍心，欲殺之。淳欹枕長嘆曰：「彼忠臣也，焉可殺？

天祚果來，吾有死耳，復何面目相見耶！」已而淳死，眾乃議立其妻蕭氏為皇太后，主軍國事。奉遺命，迎立天祚次子秦王定為帝。太后遂稱制，改元德興。處溫父子懼禍，南通童貫，欲挾蕭太后納土於宋，北通於金，欲為內應，外以援立太功自陳。蕭太后罵曰：「誤秦晉國王者，皆汝父子！」悉數其過數十，賜死，臠其子奭而磔之；籍其家，得錢七萬緡，金玉實器稱是，為宰相數月之間所取也。謨葛失以兵來援，為金人敗於洪灰水，擒其子陀古及其屬阿敵音，夏國援兵至，亦為金所敗。

秋七月丁巳朔，敵烈部皮室叛，烏古部節度使耶律棠古討平之，加太子太保。乙丑，上京毛八十率二千戶降金。辛未，夏國遣曹價來問起居。

八月戊戌，親遇金軍，戰於石輦驛，敗績，都統蕭特末及其侄撒古被執。辛丑，會軍於歡撻新查刺，金兵追之急，棄輜重以遁。

九月，敵烈部叛，都統馬哥克之。

冬十月，金兵攻蔚州，降。

十一月乙丑，聞金兵至奉聖州，遂率衛兵屯於落昆髓。秦晉王淳妻蕭德妃五表於金，求立秦王，不許，以勁兵守居庸。

及金兵臨並，厓石自崩，戍卒多壓死，不戰而潰。德妃出古北口，趨天德軍。

十二月，知金主撫定南京，上遂由掃里關出居四部族詳穩之家。三年春正月丁巳，奚王回離保僭號，稱天復元年，命都統馬哥討之。甲子，初，張玨為遼興軍節度副使，民推玨領州事。

秦晉王淳既死，蕭德妃遣時立愛知平州。玨知遼必亡，練兵蓄馬，籍丁壯為備。立愛至，玨弗納。金帥粘罕入燕，首問平州事於故參知政事康公弼。公弼曰：「玨狂妄寡謀，雖有鄉兵，彼何能為？示之不疑，圖之未晚。」金人招時立愛赴軍前，加玨臨誨軍節度使，仍知平州。既而又欲以精兵三千先下平州，擒張玨。公弼曰：「若加兵，是趣之叛也。」公弼請自往覘之。

謂公弼曰：「遼之八路，七路已降；獨平州未解甲者，防蕭幹耳。」厚賂公弼而還。公弼復粘罕曰：「彼無足慮。」金人遂改平州為南京，加玨試中書問下平章事，判留守事，庚辰，宜、錦、乾、顯、成、川、豪、懿等州相繼皆降，上京盧彥倫叛，殺契丹人。

二月乙酉朔，興中府降金。來州歸德軍節度使田顥、權隰州刺史杜師回、權遷州刺史高永昌、權潤州刺史張成，皆籍所管戶降金。丙戌，誅蕭德妃，降淳為庶人，盡釋其黨。癸巳，興中、宜州復城守。

三月，駐蹕於雲內州南。

夏四月甲申朔，以知北院樞密使事蕭僧孝奴為諸道大都督。

丙申，金兵至居庸關，擒耶律大石。戊戌，金兵圍輜重於青塚，硬寨太保特母哥竊梁王雅里以遁，秦王、許王、諸妃、公主、從臣皆陷沒。庚子，梁宋大長公主特里亡歸。壬寅，金遣人來招。癸卯，答言請和。丙午，金兵送族屬輜重東行，乃遣兵邀戰於白水濼，趙王習泥烈、蕭道寧皆被執。上遣牌印郎君謀盧瓦送兔紐金印偽降。遂西遁云內。駙馬都尉乳奴詣金降。

己酉，金復以書來招，答其書。壬子，金帥書來，不許請和。

是月，特母哥摯雅里至，上怒不能盡救諸子，詰之。

五月乙卯，夏國王李乾順遣使請臨其國。庚申，軍將耶律敵烈等夜劫梁王雅里奔西北部，立以為帝，改元神歷。辛酉，渡河，止於金肅軍北。回離保為眾所殺。

六月，遣使冊李乾順為夏國皇帝。

秋九月，耶律大石自金來歸。

冬十月，復渡河東還，居突呂不部。梁王雅里及，耶律術烈繼之。十一月，術烈為眾所殺。

四年春正月，上趨都統馬哥軍。金人來攻，棄營北遁，馬哥被執。謨葛失來迎，贐馬、駝、羊，又率部人防衛。時侍從乏糧數日，以衣易羊。至烏古敵烈部，以都黠檢蕭乙薛知北院樞密使事，封謨葛失為神於越王。特母哥降金。

二月，耶律遙設等十人謀叛，伏誅。

夏五月，金人既克燕，驅燕之大家東徙，以燕空城及涿、易、檀、順、景、薊州與宋以塞盟。左企弓、康公弼、曹勇義、虞仲文皆東遷。燕民流離道路，不勝其苦，入平州，言於留守張玨曰：「宰相左企弓不謀守燕，使吾民流離，無所安集。公今臨巨鎮，握強兵，盡忠於遼，必能使我復歸鄉土，人心亦惟公是望。」玨遂召諸將領議。皆曰：「聞天祚兵勢復振，出沒漠南。公若仗義勤王，奉迎天祚，以圖中興，先責左企弓等叛降之罪而誅之，盡歸燕民，使復其業，而以平州歸宋，則宋無不接納，平州遂為藩鎮矣。即後日金人加兵，內用平山之軍，外得宋為之援，又何懼焉！」玨曰：「此大事也，不可草草。

翰林學士李石智而多謀，可召與議。」石至，其言與之合。乃遣張謙率五百餘騎，傳留守令，召宰相左企弓、曹勇義、樞密使虞仲文、參知政事康公弼至灤河西巖，遣議事官趙秘校往數十罪，曰：「天祚播遷夾山，不即奉迎，一也；勸皇叔秦晉王僭號，二也；詆訐君父，降封湖陰，三也，天祚遣知閣王有慶來議事而殺之，四也；檄書始至，有迎秦拒湘之議，五也；不謀守燕而降，六也，不顧大義，臣事於金，七也；根括燕財，取悅於金，八也；使燕人遷徒失業，九也；教金人發兵先下平州，十也。爾有十罪，所不容誅。」左企弓等無以對，皆縊殺之。仍稱保大三年，畫天祚象，朝夕謁，事必告而後行，稱遼官秩。六月，榜諭燕人復業，恆產為常勝軍所占者，悉還之。燕民既得歸，大悅。翰林學士李石更名安弼，僭故三司使高黨往燕山，說宋王安中曰：「平州帶甲萬餘，玨有文武材，可用為屏翰；不然，將為肘腋之患。」安中深然之，令安弼與黨詣宋。

宋主詔帥臣王安中、詹度厚加安撫，與免三年常賦。玨聞之，自謂得計。

秋七月，金人屯來州，闍母聞平州附宋，以二千騎問罪，先入營州。玨以精兵萬騎擊敗之。宋建平州為泰寧軍，以玨為節度使，以安弼、黨為徽猷閣待制，令宣撫司出銀絹數萬稿賞。

玨喜，還迎。金人諜知，舉兵來襲，玨不得歸，奔燕。金人克三州，始來索玨，王安中諱之。索急，斬一人貌類者去。金人曰，非玨也，以兵來取。安中不得已，殺玨，函其首送金。天祚既得林牙耶律大石兵歸，又得陰山室韋謨葛失兵，自謂得天助，再謀出兵，復收燕、雲。大石林牙力諫曰：「自金人初陷長春、遼陽，則軍駕不幸廣平澱，而都中京；及陷上京，則都燕山；及陷中京，則幸雲中；自雲中而播遷夾山，向以全師不謀戰備，使舉國漢地皆為金有。國勢至此，而方求戰，非計也。

當養兵待時而動，不可輕舉。」不從。大石遂殺乙薛及坡裡括，置北、南面官屬，自立為王，率所部西去。上遂率諸軍出夾山，下漁陽嶺，取天健、東勝、寧邊、雲內等州。南下武州，遇金人，戰于奄遏下水，復潰，直趨山陰。

八月，國舅詳穩蕭撻不也、筆硯祗候察刺降金。是月，金主阿骨打死。

九月，建州降金。

冬十月，納突呂不部人訛哥之妻諳葛，以訛哥為本部節度使。昭古牙率眾降金。金攻興中府，降之。

十一月，從行者舉兵亂，北護衛太保術者、舍利詳穩牙不裏等擊敗之。

十二月，置二總管府。

卷三十本紀第三十　天祚皇帝四

五年春正月辛巳，黨項小斛祿遣人請臨其地。戊子，趨天德，過沙漠，金兵忽至。上徙步出走，近待進珠帽，卻之，乘張仁貴馬得脫，至天德。己丑，遇雪，無禦寒具，術者以貂裘帽進；途次絕糧，術者進（麥少）與棗；欲憩，術者即跪坐，倚之假寐。術者輩惟嚙冰雪以濟饑。過天德。至夜，將宿民家，給曰偵騎，其家知之，乃叩馬首，跪而大慟，潛宿其家。居數日，嘉其忠，遙授以節度使，遂趨黨項。以小斛祿為西南南招討使，總知軍事，仍賜其子及諸校爵賞有差。

二月，至應州新城東六十里，為金人完顏婁室等所獲。

八月癸卯，至金。丙午，降封海濱王。以疾終，年五十有四，在位二十四年。金皇統元年二月，改封豫王。五年，葬於廣寧府閭陽縣乾陵傍。

耶律淳者，世號為北遼。淳小字涅里，興宗第四孫，南京留守、宋魏王和魯斡之子。清寧初，太后鞠育之。既長，篤好文學。昭懷太子得罪，上欲以淳為嗣。上怒耶律白斯不，知與淳善，出淳為彰聖等軍節度使。

天祚即位，進王鄭。乾統二年，加越王。六年，拜南腐宰相，首議制兩府禮儀。上喜，徙王魏。其父和魯斡薨，即以淳襲父守南京。冬夏入朝，寵冠諸王。

天慶五年，東征，都監章奴濟鴨子河，懷淳子阿撒等三百餘人亡歸，先遣敵裡等以廢立之謀報淳，淳斬敵裡首以獻，進封秦晉國，拜都元帥，賜金券，免漢拜禮，不名。許自擇將士，乃募燕、雲精兵。東至錦州，隊長武朝彥作亂，劫淳。淳匿而免，收朝彥誅之。會金兵至，聚兵戰於阿里軫斗，敗績，則亡卒數千人拒之。淳入潮，釋其罪，詔南京刻石紀功。

保大二年，天祚入夾山，奚王加礅保、林牙耶律大石等引唐靈武故事，議欲立淳。淳不從，官屬勸進曰：「主上蒙塵，中原擾攘，若不王，百姓何歸？宜熟計之。」遂即位。百官上號天錫皇帝，改保大二年為建福元年，大赦。放進士李寶信等一十九人，遙降天祚為湘陰王。以燕、雲、平、上京、中京、遼西六路，淳主之；沙漠以北、南北路兩都招討府、諸蕃部族等，仍隸天祚。自此遼國分矣。封其妻普賢女為德妃，以回離保知北院樞密使，軍旅之事悉委大石。又遣使報宋，免歲幣，結好。宋人發兵問罪，擊敗之。尋遣使奉表於金，乞為附庸。

事未決，淳病死，年六十。百官偽溢曰孝章皇帝，廟號宣宗，葬燕西香山永安陵。

遺命遙立秦王定以存社稷，德妃為皇太后，稱制，改建福為德興元年，放進士李球等百八人。時宋兵來攻，戰敗之，由是人心大悅，兵勢日振。宰相李純等潛納宋兵，居民內應，抱關者被殺甚眾。翌日，攻內東門，衛兵力戰，宋軍大潰，逾城而走，死者相藉。五表於金，求立秦王，不從。而金兵大至，德妃奔天德軍，見天祚。天祚怒，誅德妃，降淳庶人，除其屬籍。

耶律雅里者，天祚皇帝第二子也，字撒鸞。七歲，欲立為皇太子，別置禁衛，封梁王。

保大三年，金師圍青塚寨，雅里在軍中。太保特母哥挾之出走，問道行至陰山。聞天祚失利趨雲內，雅里馳赴。時扈從者千餘人，多於天祚。天祚慮特母哥生變，欲誅之。責經不能全救諸王，將訊之。仗劍召雅裡問曰：「特母哥教汝何為？」

雅裡對曰：「無他言。」乃釋之。

天祚渡河奔夏，隊帥耶律敵列等劫雅里北走。至沙嶺，見蛇橫道而過，識者以為不祥。後三日，群僚共立雅里為主。雅裡遂即位，改元神歷，命士庶上便宜。

雅里性寬大，惡誅殺。獲亡者，笞之而已。有自歸者，即官之。因謂左右曰「欲附來歸；不附則去。何須威副耶？」每取唐《貞觀政要》及林牙資忠所作《治國詩》，令待從讀之。

烏古部節度使糾哲、迭裂部統軍撻不也、都監突里不等各率其眾來附。自是諸部繼至。而雅裏日漸荒怠，好擊鞠。特母哥切諫，乃不復出。以耶律敵列為樞密使，特母哥副之。敵裂劾西北路招討使蕭糾里熒惑眾心，志有不臣，與其子麻涅並誅之。

以遙設為招討使，與諸部戰，數敗，杖免官。

從行有疲困者，輒振給之。直長保德諫曰：「今國家空虛，賜賚若此，將何以相給耶？」雅里怒曰：「昔畋於福山，卿誣豬官，今復有此言。若無諸部，我將何取？」不納。初，令群牧運鹽濼倉粟，而民盜之，議籍以償。雅里乃自為直：每粟一車，償一羊；三車一牛；五車一馬；八車一駝。左右曰：「今一羊易粟二斗且不可得，乃償一車！」雅里曰：「民有則我有。

若令盡償，民何堪？」

後豬查刺山，一日而射黃羊四十，狼二十一，因致疾，卒，年三十。

耶律大石者，世號為西遼。大石字重德，太祖八代孫也。通遼、漢字，善騎射，登天慶五年進士第，擢翰林應奉，尋升承旨。遼以斡林為林牙，故樂大石林牙。歷泰、祥二州刺史，遼興軍節度使。

保大二年，金兵日逼，天祚播越，與諸大臣立秦晉王淳為帝。淳死，立其妻蕭德妃為太后，以守燕。及金兵至，蕭德妃歸天祚。天祚怒誅德妃而責大石曰：「我在，汝何敢立淳？」

對曰：「陛下以全國之勢，不能一拒敵，棄國遠遁，使黎民塗炭。即立十淳，皆太祖子孫，豈不勝乞命於他人耶。」上無以答，賜酒食，赦其罪。

大石不自安，遂殺蕭乙薛、坡裡括，自立為王，離鐵騎二百宵遁。北行三日，過黑水，見白達達詳穩床古兒。床古兒獻馬四百，駝二十，羊若干。西至可敦城，駐北庭都護府，會威武、崇德、會蕃、新、大林、柴河、駝等七州及大黃室韋、敵刺、王紀刺、茶赤刺、也喜、鼻古德、尼刺、達刺乖、達密里、密兒紀、合主、烏古里、阻卜、普速完、唐古、忽母思、奚的、纍而畢十八部王眾，諭曰：「我祖宗艱難創業，歷世九主，歷年二百。金以臣屬，逼我國家，殘我黎庶，屠翦我州邑，使我天祚皇帝蒙塵於外，日夜闖心疾首。我今伏義而西，欲借力諸蕃，翦我仇敵，復我疆宇。惟爾眾亦有軫我國家，憂我社稷，思兵救君父，濟生民於難者乎？」遂得精兵萬餘，置官吏，立排甲，具器仗。

明年二月甲午，以青牛白馬祭天地、祖宗、整旅而西。先遺書回鶻王畢勒哥曰：「或我太祖皇帝北征，過卜古罕城，即遣使至甘州，詔爾祖烏母主曰：『汝思故國耶，朕即為汝復之；汝不能返耶，朕則有之。在朕，猶在爾也。』爾祖即表謝，以為遷國於此，十有餘世，軍民皆安土重遷，不能復返矣。是與爾國非一日之好也。今我將西至大食，假道炙國，其物致疑。」畢勒哥得書，即迎至邸，大宴三日。臨行，獻馬六百，駝百，羊三千，願質子孫為附庸，送至境外。所過，敵者勝之，降者安之。兵行萬里，歸者數國，獲駝、馬、牛、羊、財物，不可勝計。軍勢日盛，銳氣日倍。

至尋思乾，西域諸國舉兵十萬，號忽兒珊，來拒戰。兩軍相望二里許。諭將士曰：「彼軍雖多而無謀，攻之，則首尾不救，我師必勝。」遣六院司大王蕭斡裏刺、招討副使耶律松山等將兵二千五百攻其右；樞密副使蕭刺阿不、招討使耶律術薛等將兵二千五百攻其左；自以眾攻其中。三軍俱進，忽兒珊大敗，殭尸數十里。駐軍尋思乾凡九十日，回回國王來降，貢方物。

又西至起兒漫，文武百官冊立大石為帝，以甲辰歲二月五日即位，年三十八，號葛兒罕。復上漢尊號曰天祐皇帝，改元延慶。追謚祖父為嗣元皇帝，祖母為宣義皇后，冊元妃蕭氏為昭德皇后。因謂百官曰：「朕與卿等行三萬里，跋涉沙漠，風夜艱勤。賴祖宗之福，卿等之力，冒登大位。爾祖爾父宜加恤典，共享尊榮。」自蕭斡里剌等四十九人祖父，封爵有差。

延慶三年，班師東歸，馬行二十日，得善地，遂建都城，號虎思斡耳朵，改延慶為康國元年。三月，以六院司大王蕭斡裏刺為兵馬都元帥，敵刺部前同知樞密院事蕭查刺阿不副之，茶赤刺部禿魯耶律燕山為都部署，護衛耶律鐵哥為都監，率七萬騎東征。以青牛白馬祭天，樹旗以誓於眾曰：「我大遼自太祖、太宗艱難而成帝業，其後嗣君耽樂無厭，不恤國政，盜賊蜂起，天下土崩。朕率爾眾，遠至朔漠，其復大業，以光中興。

此非朕與爾世居之地。」申命元帥斡裏刺曰：「今當其往，倍賞必罰，與士卒同甘苦，擇善水草以立迸量敵而進，毋自取禍敗也。」行萬餘里無所得，牛馬多死，勒兵而還。大石曰：「皇天弗順，數也！」康國十年歿，在位二十年，廟號德宗。

子夷列年幼，遺命皇后權國。後名塔不煙，號感主皇后，稱制，改元咸清，在位七拉。子夷列即位，改元紹興。籍民十八歲以上，得八萬四千五百戶。在位十三年歿，廟號仁宗。

子幼，遣詔以妹普速完權國，稱制，改元崇福，號承天太后。後與駙馬蕭朵魯不弟樸古只沙裏通，出駙馬為東平王，羅織殺之。駙馬父斡裏刺以兵圍其宮，射殺普速無及樸古只沙裏。

普速完在位十四年。

仁宗次子直魯古即位，改元天禧，在位三十四年。時秋出豬，乃蠻王屈出律以伏兵八千擒之，而據其位。遂襲遼衣冠，尊直魯古為太上皇，皇后為皇太后，朝夕問起居，以待終焉。

直魯古死，遼絕。

耶律淳在天祚之世，歷王大國，受賜金券，贊拜不名。一時恩遇，無與為此。當天祚播越，以都元帥留守南京。獨不可奪大義以激燕民及諸大臣，興勤王之師，東拒金而迎天祚乎？

乃自取之，是篡也。況忍王天祚哉？

大石既帝淳而王天祚矣，復歸天祚。天祚責以大義，乃自立為王而去之。幸藉祖宗餘威遺智，建號萬里之外。雖寡母弱子，更繼迭承，歲九十年，亦可謂難矣。

然淳與雅里、大石之立，皆在天祚之世。有君而復君之。

其可乎哉？諸葛武侯為獻帝發喪，而後立先主為帝者，不可同年語矣。故著以為戒云。

贊曰：遼起朔野，兵甲之盛，鼓行霵外，席卷河朔，樹晉植漢，何其壯歟？太祖、太宗乘百戰之勢，輯新造之邦，英謀睿略，可謂遠矣。雖以世宗中才，穆宗殘暴，連遘弒逆，而神器不搖。蓋由祖宗威令猶足以震疊其國人也。

聖宗以來，內修政治，外拓疆宇。既而申固鄰好，四境乂安。維持二百餘年之基，有自來矣。

降臻天祚，既丁末運，又觖人望，崇信奸回，自椓國本，群下離心。金兵一集，內難先作，廢立之謀，叛亡之跡，相繼蜂起。馴致土崩瓦解，不可復支，良可哀也！耶律與蕭，世為甥舅，義同休戚。奉先挾私滅公，首禍構難，一致於斯，天祚窮蹙，始悟奉先誤己，不幾晚乎！

淳、雅里所謂名不正，言不順，事不成者也。大石茍延，彼善於此，亦幾何哉？
