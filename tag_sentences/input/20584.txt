陸九齡，字子壽。八世祖希聲，相唐昭宗。孫德遷，五代末，避亂居撫州之金溪。父賀，以學行為里人所宗，嘗採司馬氏冠昏喪祭儀行於家，生六子，九齡其第五子也。幼穎悟端重，十歲喪母，哀毀如成人。稍長，補郡學弟子員。

時秦檜當國，無道程氏學者，九齡獨尊其說。久之，聞新博士學黃、老，不事禮法，慨然嘆曰：「此非吾所願學也。」遂歸家，從父兄講學益力。是時，吏部員外郎許忻有名中朝，退居臨川，少所賓接，一見九齡，與語大說，盡以當代文獻告之。自是九齡益大肆力於學，翻閱百家，晝夜不倦，悉通陰陽、星歷、五行、卜筮之說。

性周謹，不肯茍簡涉獵。入太學，司業汪應辰舉為學錄。登乾道五年進士第。調桂陽軍教授，以親老道遠改興國軍，未上，會湖南茶寇剽廬陵，聲搖旁郡，人心震攝。舊有義社以備寇，郡從眾請，以九齡主之，門人多不悅。九齡曰：「文事武備，一也。古者有征討，公卿即為將帥，比閭之長，則五兩之率也。士而恥此，則豪俠武斷者專之矣。」遂領其事，調度屯御皆有法。寇雖不至，而郡縣倚以為重。暇則與鄉之子弟習射，曰：「是固男子之事也。」歲惡，有剽劫者過其門，必相戒曰：「是家射多命中，無自取死。」

及至興國，地濱大江，俗儉嗇而鮮知學。九齡不以職閑自佚，益嚴規矩，肅衣冠，如臨大眾，勸綏引翼，士類興起。不滿歲，以繼母憂去。服除，調全州教授。未上，得疾。一日晨興，坐床上與客語，猶以天下學術人才為念。至夕，整襟正臥而卒。年四十九。寶慶二年，特贈朝奉郎、直秘閣，賜謚文達。

九齡嘗繼其父志，益修禮學，治家有法。闔門百口，男女以班各供其職，閨門之內嚴若朝廷。而忠敬樂易，鄉人化之，皆遜弟焉。與弟九淵相為師友，和而不同，學者號「二陸」。有來問學者，九齡從容啟告，人人自得。或未可與語，則不發。嘗曰：「人之惑有難以口舌爭者，言之激，適固其意；少需，未必不自悟也。」

廣漢張栻與九齡不相識，晚歲以書講學，期以世道之重。呂祖謙常稱之曰：「所志者大，所據者實。有肯綮之阻，雖積九仞之功不敢遂；有毫厘之偏，雖立萬夫之表不敢安。公聽並觀，卻立四顧，弗造於至平至粹之地，弗措也。」兄九韶。


