胡大海，字通甫，虹人。長身、鐵面，智力過人。太祖初起，大海走謁滁陽，命為前鋒。從渡江，與諸將略地，以功授右翼統軍元帥，宿衛帳下。從破寧國，副院判鄧愈戍之。遂拔徽州，略定其境內。元將楊完者，以十萬眾來攻，大海戰城下，大破走之。遂與鄧愈、李文忠自昱嶺關攻建德。敗元師於淳安，遂克建德。再敗楊完者，降溪洞兵三萬人。進樞密院判官。克蘭溪，從取婺州，遷僉樞密院事。下諸暨，守將宵遁。萬戶沈勝既降復叛，大海擊敗之，生擒四千餘人。改諸暨為諸全州。移兵攻紹興，再破張士誠兵。太祖以寧、越重地，召大海使守之。士誠將呂珍圍諸全，大海救之。珍堰水灌城，大海奪堰，反灌珍營。珍勢蹙，於馬上折矢誓。請各解兵，許之。郎中王愷曰：「珍猾賊，不可信，不如因擊之。」大海曰：「言出而背之，不信；既縱而擊之，不武。」師還，人皆服其威信。尋攻處州，走元將石抹宜孫，遂定處州七邑。

陳友諒寇龍江，命分軍搗信州，以牽制敵。大海用王愷言，親引兵往，遂克信州，以為廣信府。信方絕糧，或勸還師。大海曰：「此閩、楚襟喉地也，可棄之乎？」築城浚隍以守之。先是，軍糧少，所得郡縣，將士皆徵糧於民，名曰寨糧。民甚病之。大海以為言，始命罷去。進江南行省參知政事，鎮金華。

初，嚴州既下，苗將蔣英、劉震、李福皆自桐廬來歸。大海喜其驍勇，留置麾下。至是，三人者謀作亂，晨入分省署，請大海觀弩於八詠樓。大海出，英遣其黨跪馬前，詐訴英過。大海未及答，反顧英。英出袖中槌擊大海，中腦仆地。並其子關住、郎中王愷皆遇害。英等大掠城中，奔於吳。其後，李文忠攻杭州，杭人執英以降。太祖命誅英，刺其血以祭大海。

大海善用兵，每自誦曰：「吾武人，不知書，惟知三事而已：不殺人，不掠婦女，不焚毀廬舍。」以是軍行遠近爭附。及死，聞者無不流涕。又好士，所至輒訪求豪雋。劉基、宋濂、葉琛、章溢之見聘也，大海實薦之。追封越國公，謚武莊，肖像功臣廟，配享太廟。

初，太祖克婺州，禁釀酒。大海子首犯之。太祖怒，欲行法。時大海方征越，都事王愷請勿誅，以安大海心。太祖曰：「寧可使大海叛我，不可使我法不行。」竟手刃之。及關住復被殺，大海遂無後。
