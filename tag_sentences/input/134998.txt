
劉仁贍，略通儒術，好兵書，在澤國甚有聲望。吳主知之，累遷為偽右監門衛將軍，歷黃、袁二州刺史，所至稱治。洎李景僭襲偽位，俾掌親軍，遷鄂州節度使。居數年，復以兵柄任之，改壽州節度使。及王師渡淮，而仁贍固守甚堅。洎世宗駐蹕於其壘北，數道齊攻，填塹陷壁，晝夜不息，如是者累月。世宗臨城以諭之，而仁贍但遜詞以謝。及車駕還京，命李重進總兵守之，復乘間陷我南寨。自是圍之愈急，城中饑死者甚眾。三年冬，淮寇復來救援，列寨於紫金山，夾道相屬，累然數十里，垂及壽壁，而重進兵幾不能支，世宗患之，遂復議親征。車駕至壽春，命今上率師破紫金山之眾，擒其應援使陳承昭以獻。仁贍聞援兵既敗，計無所出，但扼腕浩嘆而已。會世宗以紫金山之捷，飛詔以諭之，時仁贍臥疾已亟，因翻然納款，而城內諸軍萬計，皆屏息以聽其命。及見於行在，世宗撫之甚厚，賜與加等，復令入城養病，尋授天平軍節度使、兼中書令。制出之日，薨於其家，年五十八。世宗聞之，遣使吊祭，命內臣監護喪事，追封彭城郡王。後以其子崇讃為懷州刺史。仁贍輕財重士，法令嚴肅，重圍之中，其子崇諫犯軍禁，即令斬之，故能以一城之眾，連年拒守。逮其來降，而其下未敢竊議者，保其後嗣，抑有由焉。

崇贊仕周，累為郡守。幼子崇諒，後自江南歸於本朝，亦位至省郎。
