胡渭，初名渭生，字朏明，德清人。渭年十二而孤，母沈，攜之避亂山谷間。十五為縣學生，入太學，篤志經義，尤精輿地之學。嘗館大學士馮溥邸。尚書徐乾學奉詔修一統志，開局洞庭山，延常熟黃儀、顧祖禹，太原閻若璩及渭分纂。渭著禹貢錐指二十卷，圖四十七篇。謂漢、唐二孔氏，宋蔡氏，於地理多疏舛。如三江當主鄭康成說；禹貢「達於河」，「河」當從說文作「菏」；「滎波既豬」，當從鄭康成作「播」；梁州黑水與導川之黑水，不可溷為一。乃博稽載籍，考其同異而折衷之。山川形勢，郡國分合，道里遠近夷險，一一討論詳明。又漢、唐以來，河道遷徙，為民生國計所系，故於導河一章，備考決溢改流之跡，留心經濟，異於迂儒不通時務。間有千慮一失，則不屑闕疑之過。

又撰易圖明辨十卷，專為辨定圖、書而作。初，陳摶推闡易理衍為諸圖，其圖本準易而生，故以卦爻反覆研求無不符合。傳者務神其說，遂歸其圖於伏羲，謂易反由圖而作。又因系辭「河圖、洛書」之文，取大衍算數作五十五點之圖，以當河圖；取乾鑿度太乙行九宮法，造四十五點之圖，以當洛書；其陰陽奇偶，亦一一與易相應。傳者益神其說，又真以為龍馬神龜之所負，謂伏羲由此而有先天之圖。實則唐以前書絕無一字符驗，而突出於北宋之初，由邵子以及朱子，亦但取其數之巧合，而未暇究其太古以來從誰授受，故易學啟蒙、易本義前九圖皆沿其說。同時袁樞、薛季宣皆有異論，然宋史儒林傳：易學啟蒙朱子本囑蔡元定創槁，非朱子自撰，晦菴大全集載答劉君房書曰：「啟蒙本欲學者且就大傳所言卦畫蓍數推尋，不須過為浮說。而自今觀之，如河圖、洛書，亦不免尚有賸語。」至於本義卷首九圖，為門人所依附，朱子當日未嘗堅主其說。元陳應潤作爻變義蘊，始指諸圖為道家假借。吳澄、歸有光諸人亦相繼排擊，毛奇齡、黃宗羲爭之尤力。然皆各據所見抵其罅隙，尚未能窮溯本末，一一抉所自來。渭則於河圖、洛書，五行、九宮，參同、先天、太極，龍圖，易數鉤隱圖，啟蒙圖、書，先天、後天、卦變、象數流弊，皆引據舊文，互相參證，以箝依託之口。使學者知圖、書之說，乃修鍊、術數二家旁分易學之支流，非作易之根柢，視禹貢錐指尤為有功經學。

又撰洪範正論五卷，謂漢人專取災祥，推衍五行，穿鑿附會，事同讖緯，亂彞倫攸敘之經，其害一；洛書本文具在洪範，非龜文，宋儒創為黑白之點，方員之體，九十之位，變書為圖，以至九數十數，劉牧、蔡季通紛紜更定，其害二；洪範元無錯簡，王柏、胡一中等任意改竄，其害三。渭又撰大學翼真七卷，大旨以朱子為主，僅謂格致一章不必補傳，力闢王學改本之誤。所見切實，視泛為性命理氣之談者，勝之遠矣。

渭經術湛深，學有根柢，故所論一軌於正。漢儒傅會之談，宋儒變亂之論，掃而除焉。康熙四十三年，聖祖南巡，渭以禹貢錐指獻行在，聖祖嘉獎，御書「耆年篤學」四大字賜之，儒者咸以為榮。五十三年，卒，年八十有二。
