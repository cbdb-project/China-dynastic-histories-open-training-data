李賀字長吉，系出鄭王後。七歳能辭章，韓愈、皇甫湜始聞未信，過其家，使賀賦詩，援筆輒就如素構，自目曰髙軒過，二人大驚，自是有名。為人纖瘦，通眉，長指爪，能疾書。毎旦日出，騎弱馬，從小奚奴，背古錦囊，遇所得，書投囊中。未始先立題然後為詩，如它人牽合程課者。及暮歸，足成之。非大醉、弔喪日率如此。過亦不甚省。母使婢探囊中，見所書多，即怒曰：「是兒要嘔出心乃已耳。」以父名晉肅，不肯舉進士，愈為作諱辨，然卒亦不就舉。

辭尚奇詭，所得皆驚邁，絶去翰墨畦逕，當時無能效者。樂府數十篇，雲韶諸工皆合之絃管。為協律郎，卒，年二十七。與游者權璩、楊敬之、王恭元，毎譔著，時為所取去。賀亦早世，故其詩歌世傳者鮮焉。

