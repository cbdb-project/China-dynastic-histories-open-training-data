李林甫，長平肅王叔良曾孫。初為千牛直長，舅姜晈愛之。開元初，遷太子中允。源乾曜執政，與晈為姻家，而乾曜子為林甫求司門郎中，乾曜素薄之，曰：「郎官應得才望，哥奴豈郎中材邪？」哥奴，林甫小字也。即授以諭德，累擢國子司業。宇文融為御史中丞，引與同列，稍歷刑、吏部侍郎。初，吏部置長名榜，定留放。寧王私謁十人，林甫曰：「願絀一人以示公。」遂榜其一，曰：「坐王所囑，放冬集。」

時武惠妃寵傾後宮，子壽王、盛王尤愛。林甫因中人白妃，願護壽王為萬歲計，妃德之。侍中裴光庭夫人，武三思女，嘗私林甫，而高力士本出三思家。及光庭卒，武請力士以林甫代為相。力士未敢發，而帝因蕭嵩言，自用韓休。方具詔，武擿語林甫，使為休請。休既相，重德林甫，而與嵩有隙，乃薦林甫有宰相才，妃陰助之，即拜黃門侍郎。尋為禮部尚書、同中書門下三品，再進兵部尚書。

皇太子、鄂王、光王被譖，帝欲廢之。張九齡切諫，帝不悅。林甫惘然，私語中人曰：「天子家事，外人何與邪？」二十四年，帝在東都，欲還長安。裴耀卿等建言：「農人場圃未畢，須冬可還。」林甫陽蹇，獨在後。帝問故，對曰：「臣非疾也，願奏事。二都本帝王東西宮，車駕往幸，何所待時？假令妨農，獨赦所過租賦可也。」帝大悅，即駕而西。始九齡繇文學進，守正持重，而林甫特以便佞，故得大任，每嫉九齡，陰害之。帝欲進朔方節度使牛仙客實封，九齡謂林甫：「封賞待名臣大功，邊將一上最，可遽議？要與公固爭。」林甫然許。及進見，九齡極論，而林甫抑嘿，退又漏其言。仙客明日見帝，泣且辭。帝滋欲賞仙客，九齡持不可。林甫為人言：「天子用人，何不可者？」帝聞，善林甫不專也。由是益疏薄九齡，俄與耀卿俱罷政事，專任林甫，相仙客矣。初，三宰相就位，二人磬折趨，而林甫在中，軒驁無少讓，喜津津出眉宇間。觀者竊言：「一雕挾兩兔。」少選，詔書出，耀卿、九齡以左右丞相罷，林甫嘻笑曰：「尚左右丞相邪？」目恚而送乃止，公卿為戰慄。於是林甫進兼中書令。帝卒用其言，殺三子，天下冤之。大理卿徐嶠妄言：「大理獄殺氣盛，鳥雀不敢棲。今刑部斷死，歲才五十八，而烏鵲巢獄戶，幾至刑措。」群臣賀帝，而帝推功大臣，封林甫晉國公，仙客豳國公。

及帝將立太子，林甫探帝意，數稱道壽王，語秘不傳，而帝意自屬忠王，壽王不得立。太子既定，林甫恨謀不行，且畏禍，乃陽善韋堅。堅，太子妃兄也。使任要職，將覆其家，以搖東宮。乃構堅獄，而太子絕妃自明，林甫計黜。杜良娣之父有鄰與婿柳勣不相中，勣浮險，欲助林甫，乃上有鄰變事，捕送詔獄賜死。逮引裴敦復、李邕等，皆林甫素忌惡者，株連殺之。太子亦出良娣為庶人。未幾，擿濟陽別駕魏林，使誣河西節度使王忠嗣欲擁兵佐太子。帝不信，然忠嗣猶斥去。林甫數曰：「太子宜知謀。」帝曰：「吾兒在內，安得與外人相聞？此妄耳！」林甫數危太子，未得志，一日從容曰：「古者立儲君必先賢德，非有大勛力於宗稷，則莫若元子。」帝久之曰：「慶王往年獵，為豽傷面甚。」答曰：「破面不愈於破國乎？」帝頗惑，曰：「朕徐思之。」然太子自以謹孝聞，內外無槊言，故飛語不得入，帝無所發其猜。

林甫善刺上意，時帝春秋高，聽斷稍怠，厭繩檢，重接對大臣，及得林甫，任之不疑。林甫善養君欲，自是帝深居燕適，沈蠱衽席，主德衰矣。林甫每奏請，必先餉遺左右，審伺微旨，以固恩信，至饔夫御婢皆所款厚，故天子動靜必具得之。性陰密，忍誅殺，不見喜怒。面柔令，初若可親，既崖阱深阻，卒不可得也。公卿不由其門而進，必被罪徙；附離者，雖小人且為引重。同時相若九齡、李適之皆遭逐；至楊慎矜、張瑄、盧幼臨、柳升等緣坐數百人，並相繼誅。以王鉷、吉溫、羅希奭為爪牙，數興大獄，衣冠為累息。適之子霅嘗盛具召賓客，畏林甫，乃終日無一人往者。林甫有堂如偃月，號月堂。每欲排構大臣，即居之，思所以中傷者。若喜而出，即其家碎矣。子岫為將作監，見權勢熏灼，惕然懼，常從游後園，見輦重者，跪涕曰：「大人居位久，枳棘滿前，一旦禍至，欲比若人可得乎？」林甫不樂曰：「勢已然，可奈何？」

時帝詔天下士有一藝者得詣闕就選，林甫恐士對詔或斥己，即建言：「士皆草茅，未知禁忌，徒以狂言亂聖聽，請悉委尚書省長官試問。」使御史中丞監總，而無一中程者。林甫因賀上，以為野無留才。俄兼隴右、河西節度使。改右相，罷節度，加累開府儀同三司，實封戶三百。

咸寧太守趙奉璋得林甫隱惡二十條，將言之，林甫諷御史捕系奉璋，劾妖言，抵死；著作郎韋子春坐厚善貶。帝嘗大陳樂勤政樓，既罷，兵部侍郎盧絢按轡絕道去，帝愛其愬藉，稱美之。明日林甫召絢子曰：「尊府素望，上欲任以交、廣，若憚行，且當請老。」絢懼，從之。因出為華州刺史，俄授太子員外詹事，絢繇是廢。於時有以材譽聞者，林甫護前，皆能得於天子抑遠之，故在位恩寵莫比。凡御府所貢遠方珍鮮，使者傳賜相望。帝食有所甘美，必賜之。嘗詔百僚閱歲貢於尚書省，既而舉貢物悉賜林甫，輦致其家。從幸華清宮，給御馬、武士百人、女樂二部。薛王別墅勝麗甲京師，以賜林甫，它邸第、田園、水磑皆便好上腴。車馬衣服侈靡，尤好聲伎。侍姬盈房，男女五十人。故事，宰相皆元功盛德，不務權威，出入騎從簡寡，士庶不甚引避。林甫自見結怨者眾，憂刺客竊發，其出入，廣騶騎，先驅百步，傳呼何衛，金吾為清道，公卿闢易趨走。所居重關復壁，絡版甃石，一夕再徙，家人亦莫知也。或帝不朝，群司要官悉走其門，臺省為空。左相陳希烈雖坐府，卒無人入謁。

林甫無學術，發言陋鄙，聞者竊笑。善苑咸、郭慎微，使主書記。然練文法，其用人非諂附者一以格令持之，故小小綱目不甚亂，而人憚其威權。久之，又兼安西大都護、朔方節度使。俄兼單于副大都護，以朔方副使李獻忠反，讓還節度。

始厚王鉷，為盡力。及鉷敗，詔宰相治狀，林甫大懼，不敢面鉷，獄具署名，亦無所申救。因以楊國忠代為御史大夫。林甫薄國忠材孱，無所畏，又以貴妃故善之。及是權益盛，貴震天下，始交惡若仇敵。然國忠方兼劍南節度使，而南蠻入寇，林甫因建遣之鎮，欲離間之。國忠入辭，帝曰：「處置且訖，亟還，指日待卿。」林甫聞之憂懣。是時已屬疾，稍侵。會帝幸溫湯，詔以馬輿從，御醫珍膳繼至，詔旨存問，中官護起居。病劇，巫者視疾云：「見天子當少間。」帝欲視之，左右諫止。乃詔林甫出廷中，帝登降聖閣，舉絳巾招之。林甫不能興，左右代拜。俄而國忠至自蜀，謁林甫床下，垂涕托後事，因不食卒。諸子護還京發喪，贈太尉、揚州大都督。

林甫居相位凡十九年，固寵市權，蔽欺天子耳目，諫官皆持祿養資，無敢正言者。補闕杜璡再上書言政事，斥為下邽令。因以語動其餘曰：「明主在上，群臣將順不暇，亦何所論？君等獨不見立仗馬乎，終日無聲，而飫三品芻豆；一鳴，則黜之矣。後雖欲不鳴，得乎？」由是諫爭路絕。

貞觀以來，任蕃將者如阿史那社爾、契苾何力皆以忠力奮，然猶不為上將，皆大臣總制之，故上有餘權以制於下。先天、開元中，大臣若薛訥、郭元振、張嘉貞、王晙、張說、蕭嵩、杜暹、李適之等，自節度使入相天子。林甫疾儒臣以方略積邊勞，且大任，欲杜其本，以久己權，即說帝曰：「以陛下雄材，國家富強，而夷狄未滅者，繇文吏為將，憚矢石，不身先。不如用蕃將，彼生而雄，養馬上，長行陣，天性然也。若陛下感而用之，使必死，夷狄不足圖也。」帝然之，因以安思順代林甫領節度，而擢安祿山、高仙芝、哥舒翰等專為大將。林甫利其虜也，無入相之資，故祿山得專三道勁兵，處十四年不徙，天子安林甫策，不疑也，卒稱兵蕩覆天下，王室遂微。

初，林甫夢人皙而髯，將逼己。寤而物色，得裴寬類所夢，曰：「寬欲代我。」因李適之黨逐之。其後易國忠代林甫，貌類寬云。國忠素銜林甫，及未葬，陰諷祿山暴其短。祿山使阿布思降將入朝，告林甫與思約為父子，有異謀。事下有司，其婿楊齊宣懼，妄言林甫厭祝上，國忠劾其奸。帝怒，詔林甫淫祀厭勝，結叛虜，圖危宗社，悉奪官爵，斫棺剔取含珠金紫，更以小槥，用庶人禮葬之；諸子司儲郎中儒、太常少卿嶼及岫等悉徙嶺南、黔中，各給奴婢三人，籍其家；諸婿若張博濟、鄭平、杜位、元捴，屬子復道、光，皆貶官。

博濟亦憸薄自肆。為戶部郎中，部有考堂，天下歲會計處，博濟廢為員外郎中聽事，壯偉華敞，供擬豐侈至千品；別取都水監地為考堂，擅費諸州籍帳錢不貲，有司不敢言。

帝之幸蜀也，給事中裴士淹以辯學得幸。時肅宗在鳳翔，每命宰相，輒啟聞。及房琯為將，帝曰：「此非破賊才也。若姚元崇在，賊不足滅。」至宋璟，曰：「彼賣直以取名耳。」因歷評十餘人，皆當。至林甫，曰：「是子妒賢疾能，舉無比者。」士淹因曰：「陛下誠知之，何任之久邪？」帝默不應。

至德中，兩京平，大赦，唯祿山支黨及林甫、楊國忠、王鉷子孫不原。天寶時，嘗鏤玉為玄元皇帝及玄宗、肅宗像於太清宮，復琢林甫、陳希烈像列左右序。代宗時，或言：「林甫陰險，嘗不利先帝，宗廟幾危，奈何留像至今？」有詔瘞宮中。廣明初，盧攜為太清宮使，發地得其像，輦送京兆毀之云。

陳希烈者，宋州人。博學，尤深黃老，工文章。開元中，帝儲思經義，自褚無量、元行沖卒，而希烈與康子元、馮朝隱進講禁中，其應答詔問，敷盡微隱，皆希烈為之章句。累遷中書舍人，十九年為集賢院學士，進工部侍郎，知院事。帝有所撰述，希烈必助成之。遷門下侍郎。

天寶元年，有神降丹鳳門，以為老子告錫靈符，希烈因是上言：「臣侍演《南華真經》至七篇，陛下顧曰：『此言養生，朕既悟其術，而《德充符》詎無非常應哉？』臣稽首對：『陛下德充於內，符應於外，必有絕瑞表之。』今靈符降錫，與帝意合，宜示史官，著顯祥，摛照無窮。」其媮佞類如此。俄兼崇玄館大學士，封臨潁侯。

林甫顓朝，茍用可專制者，引與共政。以希烈柔易，且帝眷之厚，乃薦之。五載，進同中書門下平章事，遷左丞相兼兵部尚書，許國公，又兼秘書省圖書使，寵與林甫侔。林甫居位久，其陰詭雖足自固，亦希烈左右焉。楊國忠執政，素忌之，希烈引避，國忠即薦韋見素代相，罷為太子太師。希烈失職，內忽忽無所賴。及祿山盜京師，遂與達奚珣等偕相賊。後論罪當斬，肅宗以上皇素所遇，賜死於家。
