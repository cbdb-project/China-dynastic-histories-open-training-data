楊震，字子發，代州崞人。以弓馬絕倫為安邊巡檢。河東軍征臧底河，敵據山為城，下瞰官軍，諸將合兵城下，震率壯士拔劍先登，斬數百級，眾乘勝平之，上功第一。

從折可存討方臘，自浙東轉擊至三界鎮，斬首八千級。追襲至黃巖，賊帥呂師囊扼斷頭之險拒守，下石肆擊，累日不得進。可存問計，震請以輕兵緣山背上，憑高鼓噪發矢石，賊驚走，已復縱火自衛。震身被重鎧，與麾下履火突入，生得師囊，及殺首領三十人，進秩五等。還知麟州建寧砦。

初，契丹之亡，其將小鞠䩮西奔，招合雜羌十餘萬，破豐州，攻麟府諸城郭。震父宗閔領本道兵馬屢摧敗之，俘其父母妻子。靖康元年十月，太原陷，鞠䩮驅幽薊叛卒與夏人奚人圍建寧，扣壁語震曰：「汝父奪我居，破我兵，掩我骨肉，我忍死到今，急舉城降，當全汝軀命。」時城中守兵不滿百，震與戰士約，斬一級賞若干，官帑竭，繼以家人服珥，吏士感激自奮。越旬，矢盡力乏，城不守，與子居中、執中力戰沒，閤門俱喪，唯長子存中從征河北獨免。明年，宗閔亦死事於長安。

震時年四十四。建炎二年，詔贈武經郎。存中貴，請於朝，謚曰恭毅。