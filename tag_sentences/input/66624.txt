王艮，字敬止，吉水人。建文二年進士。對策第一。貌寢，易以胡靖，即胡廣也。艮次之，又次李貫。三人皆同里，並授修撰，如洪武中故事，設文史館居之。預修《太祖實錄》及《類要》、《時政記》諸書。一時大著作皆綜理之。數上書言時務。

燕兵薄京城，艮與妻子訣曰：「食人之祿者，死人之事。吾不可復生矣。」解縉、吳溥與艮、靖比舍居。城陷前一夕，皆集溥舍。縉陳說大義，靖亦奮激慷慨，艮獨流涕不言。三人去，溥子與弼尚幼，歎曰：「胡叔能死，是大佳事。」溥曰：「不然，獨王叔死耳。」語未畢，隔墻聞靖呼：「外喧甚，謹視豚。」溥顧與弼曰：「一豚尚不能舍，肯舍生乎？」須臾艮舍哭，飲鴆死矣。縉馳謁，成祖甚喜。明日薦靖，召至，叩頭謝。貫亦迎附。後成祖出建文時群臣封事千餘通，令縉等編閱。事涉兵農、錢穀者留之，諸言語干犯及他，一切皆焚毀。因從容問貫、縉等曰：「爾等宜皆有之。」眾未對，貫獨頓首曰：「臣實未嘗有也。」成祖曰：「爾以無為美耶？食其祿，任其事，當國家危急，官近侍獨無一言可乎？朕特惡夫誘建文壞祖法亂政者耳。」後貫遷中允，坐累，死獄中。臨卒歎曰：「吾愧王敬止矣。」

有高遜志者，艮座主也，蕭縣人，寓嘉興。幼嗜學，師貢師泰、周伯琦等。文章典雅，成一家言。征修《元史》，入翰林，累遷試吏部侍郎。以事謫朐山。建文初，召為太常少卿，與董倫同主會試。得士自艮外，胡靖、吳溥、楊榮、金幼孜、楊溥、胡濙、顧佐等皆為名臣。燕師入，存歿無可考。
