茹太素，澤州人。洪武三年，鄉舉，上書稱旨，授監察御史。六年擢四川按察使，以平允稱。七年五月召為刑部侍郎，上言：「自中書省內外百司，聽御史、按察使檢舉。而御史臺未有定考，宜令守院御史一體察核。磨勘司官吏數少，難以檢核天下錢糧，請增置若干員，各分為科。在外省衛，凡會議軍民事，各不相合，致稽延。請用按察司一員糾正。」帝皆從之。明年，坐累降刑部主事。陳時務累萬言，太祖令中書郎王敏誦而聽之。中言：「才能之士，數年來幸存者百無一二，今所任率迂儒俗吏。」言多忤觸。帝怒，召太素面詰，杖於朝。次夕，復於宮中令人誦之，得其可行者四事。慨然曰：「為君難，為臣不易。朕所以求直言，欲其切於情事。文詞太多，便至熒聽。太素所陳，五百餘言可盡耳。」因令中書定奏對式，俾陳得失者無繁文。摘太素疏中可行者下所司，帝自序其首，頒示中外。

十年，與同官曾秉正先後同出為參政，而太素往浙江。尋以侍親賜還里。十六年召為刑部試郎中。居一月，遷都察院僉都御史。復降翰林院檢討。十八年九月擢戶部尚書。

太素抗直不屈，屢瀕於罪，帝時宥之。一日，宴便殿，賜之酒曰：「金盃同汝飲，白刃不相饒。」太素叩首，即續韻對曰：「丹誠圖報國，不避聖心焦。」帝為惻然。未幾，謫御史，復坐排陷詹徽，與同官十二人俱鐐足治事。後竟坐法死。
