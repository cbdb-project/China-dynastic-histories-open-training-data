王鉷，中書舍人瑨側出子也。初為鄠尉，遷監察御史，擢累戶部郎中。數按獄深文，玄宗以為才，進兼和市和糴、長春宮、戶口色役使，拜御史中丞、京畿關內採訪黜陟使。

林甫方興大獄，撼東宮，誅不附己者，以鉷險刻，可動以利，故倚之，使鷙擊狼噬。鉷所摧陷，多抵不道。又厚誅斂，向天子意，人雖被蠲貸，鉷更奏取腳直，轉異貨，百姓間關輸送，乃倍所賦。又取諸郡高戶為租庸腳士，大抵貲業皆破，督責連年，人不賴生。帝在位久，妃御服玩脂澤之費日侈，而橫與別賜不絕於時，重取於左右藏。故鉷迎帝旨，歲進錢鉅億萬，儲禁中，以為歲租外物，供天子私帑。帝以鉷有富國術，寵遇益厚，以戶部侍郎仍御史中丞，加檢察內作、閑廄使，苑內、營田、五坊、宮苑等使，隴右群牧、支度營田使。

天寶八載，方士李渾上言見太白老人告玉版秘記事，帝詔鉷按其地求得之，因是群臣奉上帝號。明年，鉷為御史大夫，兼京兆尹，加知總監、栽接使。於是領二十餘使，中外畏其權。鉷於第左建大院，文書叢委，吏爭入求署一字，累數日不得者。天子使者賜遺相望，聲焰薰灼。帝寵任鉷亞林甫，而楊國忠不如也。然鉷畏林甫，謹事之。安祿山怙寵，見林甫白事，稍自怠，林甫欲示之威，托以事召王大夫，俄而鉷至，趨進俯伏，祿山不覺自失，鉷語久，祿山益恭。故林甫雖忌其盛，亦以附己親之。

子準，為衛尉少卿，以鬥雞供奉禁中，林甫子岫，亦親近，準驕甚，凌岫出其上。過駙馬都尉王繇，以彈彈其巾，折玉簪為樂，既置酒，永穆公主親視供具。萬年尉韋黃裳、長安尉賈季鄰等候準經過，饌具倡樂必素辦，無敢迕意。

鉷事嫡母孝，而與弟銲友愛。銲疾鉷宦達，常忿慢不弟，鉷終不異情。銲歷戶部郎中。鉷與銲召術士語不軌，術士驚，引去。鉷畏事洩，托它事捕殺之以絕口。王府司馬定安公主子韋會竊語於家，左右往白鉷，鉷遣季鄰收會長安獄，夜縊死，以尸還家。會姻屬權近，而惕息不敢言。

鉷封太原縣公，兼殿中監。為中丞也，與楊國忠同列，用林甫薦為大夫，故國忠不悅。銲與邢縡善，縡，鴻臚少卿子也，以功名相期，鉷因銲亦交縡。十一載四月，縡與銲謀引右龍武軍萬騎燒都門、誅執政作難。先二日事覺，帝召鉷付告牒。鉷意銲與縡連，故緩其事，但督兩縣尉捕賊。賈季鄰逢銲於路，銲謂曰：「我與縡有舊，今反，恐妄相引，君勿受。」既至，縡與其黨持弓刃突出格鬥，鉷與國忠繼至，縡黨相語曰：「勿鬥大夫。」或白國忠曰：「賊語陰相謂不可戰。」會高力士以飛龍小兒甲騎四百至，斬縡，盡禽其黨。國忠奏鉷與謀，帝不信，林甫亦為鉷言，故帝原銲不問。然欲鉷請銲罪，使國忠諷之，鉷良久曰：「弟為先人所愛，義不欲舍而謀存。」帝聞頗怒，而陳希烈固爭當以大逆。鉷未知，方上表自解，有詔希烈訊鉷矣，有司不肯通奏。鉷見林甫，林甫曰：「事後矣。」俄而銲至，國忠問曰：「大夫與否？」未及應，侍御史裴冕叱銲曰：「上以大夫故官君五品，君為臣不忠，為弟不誼。大夫豈與反事乎？」國忠愕然曰：「與，固不可隱；不與，不可妄。」銲乃曰：「兄不與。」獄具，詔銲杖死，鉷賜死三衛廚。冕請國忠，以其尸歸斂葬之。諸子悉誅，家屬徙遠方。有司籍第舍，數日不能遍，至以寶鈿為井幹，引泉激溜，號「自雨亭」，其奢侈類如此。鉷兄錫，見諸弟貴盛，不肯仕，鉷強之，為太子僕。至是，貶東區尉，死於道，時人傷焉。

初，鉷附楊慎矜以貴，已而佐林甫陷慎矜，覆其家。凡五年，而鉷亦族矣。
