羅榮光，湖南乾州人。初隸曾國藩麾下，補把總。同治初，李鴻章規三吳，從西將華爾克青浦，攻南橋鎮、柘林，直搗其巢，大敗之。乘勝復沙川、金山，遷守備。又從西將戈登釋常、昭圍，以次下太倉、昆山諸邑。累擢參將。攻常州，先登，城復，遷副將，賜號果勇巴圖魯。除狼山鎮右營游擊。蘇軍分援浙、皖、閩，連克湖州、長興、廣德、漳州、漳浦諸城，與有功，擢總兵。六年，東捻擾魯疆，榮光以偏師游弋淮南北，敗捻於運。東捻回竄江、淮，分寇海、沭、邳、宿，並擊退之。明年，西捻窺滑、濬，我師躡之，榮光戰數挫，而勇氣彌厲。鴻章謀困之黃、運間，緣河築長壘，榮光壁當敵沖，相持凡三閱月。會霖雨，寇多陷淖死，榮光復躡之東北，勢益蹙，張總愚自沉於河。事寧，晉記名提督。自是徙防金陵、武昌、西安，凡二年。移駐天津，補大沽協副將。

光緒七年，創設水雷營，遴各營將士演習，兼授化電測量諸學。既而北塘、山海關相繼設，皆受成於榮光。醇親王閱北洋軍，以其教練有方，薦授天津鎮總兵。位漸顯，服食儉約若老兵然。二十六年，擢喀什噶爾提督，未之官而拳亂起，八國兵艦入寇，榮光守大沽砲臺。大沽水深廣，河道縈曲，曲有臺，備險奧，外兵懾其勢，弗敢進。榮光備益嚴，乃佯就款，使人言於裕祿，謂第得四五艘入口護僑商，無他意，裕祿許之。榮光聞而大驚，力阻，而敵艦已踵入，將及臺，遽出砲仰擊。榮光再謁裕祿乞發戰令，諜者已報臺毀，榮光憤極，歸，拔刀殺眷屬，曰：「毋令辱外人手！」遂出赴難，一僕隨之，不知所終。他日得其尸臺下，僕尸亦在焉。沒三日而天津陷，時年六十有七。
