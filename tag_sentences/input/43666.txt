景宗睿智皇后蕭氏，諱綽，小字燕燕，北府宰相思溫女。

早慧。思溫嘗觀諸女掃地，惟後潔除，喜曰：「此女必能成家！」

帝即位，選為貴妃。尋冊為皇后，生聖宗。

景宗崩，尊為皇太后，攝國政。後泣曰：「母寡子弱，族屬雄強，邊防未靖，奈何？」耶律斜珍、錦德讓進曰：「信任臣等，何慮之有！」於是，後與斜珍、德讓參決大政，委於越休哥以南邊事。統和元年，上尊號曰承天皇太后。二十四年，加上尊號曰睿德神略應運啟化承天皇太后。二十七年崩，謚曰聖神宣獻皇后。重熙二十一年，更今謚；後明達治道，聞善必從，故群臣咸竭其忠。習知軍政，澶淵之役，親御戎車，指麾三軍，賞罰信明，將士用命。聖宗稱遼盛主，後教訓為多。
