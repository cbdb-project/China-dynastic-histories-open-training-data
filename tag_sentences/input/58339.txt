楊宗濂，字藝芳，江蘇無錫人。咸豐末，以戶部員外郎在籍治團練。時錢鼎銘乞師於曾國藩，宗濂偕行。及李鴻章以援師東下，宗濂率舊部為軍導，屢著戰績。劉銘傳進剿江陰，宗濂率濂字營守楊舍。賊來犯，宗濂領沙團擊卻之。沙團者，起於江岸集眾自衛，以技勇名，賊皆畏之。攻無錫，宗濂任前鋒。與賊酋黃子澄鏖戰，夜奪北門入，拔其城。合攻常州，宗濂督戰西門，架浮橋，獨騎先進。馬驚逸，墮河，躍起易騎再進，揮兵肉薄登，遂擒陳坤書。江南平，隨鴻章移師剿捻，總理營務處。軍興所至索官車，吏民交困，宗濂創立車營，行軍所需，預為儲峙，隨時無不備。諸軍仿其制，皆稱便。積功擢道員。

同治十一年，權湖北荊宜施道，被劾罷。鴻章創北洋武備學堂，奏起宗濂總其事，成材甚眾。光緒十六年，授直隸通永道。時畿輔大潦，宗濂主賑事，假便宜發緡粟。復大治水利，修潮白、青龍、薊運、北運、通惠、永清各河。疏渠樹防，闢膏腴數萬頃，士民刊碑頌德。以憂歸。再起，為山西河東道，歷權布政使、按察使，遷長蘆鹽運使。二十六年，聯軍犯天津，宗濂督蘆勇登陴固守，飛丸裂左脛，血流如沈，猶裹創治軍。城陷，巷戰，又傷右股。命駐保定督糧臺，旋隨鴻章入都議和。事定，賞三品京堂。未幾，以病乞休，卒。
