龔鞏祚，原名自珍，字璱人，仁和人。父麗正，進士，官蘇松兵備道，為段玉裁婿，能傳其學。鞏祚十二歲，玉裁授以說文部目。鞏祚才氣橫越，其舉動不依恆格，時近俶詭，而說經必原本字訓，由始教也。初由舉人援例為中書。道光時成進士，歸本班。洊擢宗人府主事，改禮部。謁告歸，遂不出。官中書時，上書總裁論西北塞外部落源流、山川形勢，訂一統志之疏漏，凡五千言。後復上書論禮部四司政體宜沿革者，亦三千言。其文字驁桀，出入諸子百家，自成學派。所至必驚眾，名聲藉藉，顧仕宦不達。年五十，卒於丹陽書院。著有尚書序大義、大誓答問、尚書馬氏家法、左氏春秋服杜補義、左氏決疣、春秋決事比、定菴詩文集。
