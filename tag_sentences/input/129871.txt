徐大化，會稽人，家京師。由庶吉士改御史，以京察貶官，再起再貶，至工部主事。孫丕揚典京察，坐不謹落職。故事，大計斥退官無復起者。萬曆末，群邪用事，文選郎陸卿榮破例起之。天啟初，屢遷刑部員外郎，結魏忠賢、劉朝，為之謀主。給事中周朝瑞劾其奸貪，御史張新詔抉其閨房之隱，大化頗愧沮。已，承要人指，力詆熊廷弼。及廷弼入關，又請速誅，與朝瑞相訐，尚書王紀劾罷之。尋復罹察典，削職。四年冬，中旨起大理丞，益與魏廣微比，助忠賢為虐。疏薦邵輔忠、姚宗文、陸卿榮、郭鞏等十三人，即召用。俄遷少卿。左僉都御史楊漣等之下獄也，大化獻策於忠賢曰：「彼但坐移宮罪，則無贓可指。若坐納楊鎬、熊廷弼賄，則封疆事重，殺之有名。」忠賢大悅，從之，由是諸人皆不免。尋進左副都御史，歷工部左、右侍郎。皇極殿成，加尚書，貪恣無忌，忠賢亦厭之。七年四月那移金錢事發，遂勒閒住。後入逆案，戍死。
