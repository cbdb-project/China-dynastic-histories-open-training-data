<div class="doc" markupfullname="false" markuppartialname="false" markupnianhao="false" markupofficaltitle="false" markupplacename="false" filename="58863" tag="{&quot;info&quot;:{&quot;color&quot;:&quot;#333399&quot;,&quot;buttonName&quot;:&quot;&amp;#(26377);&amp;#(20449);&amp;#(24687);&quot;,&quot;visible&quot;:true,&quot;status&quot;:&quot;bordered&quot;}}"><pre contenteditable="false" dir="ltr"><span class="passage" type="passage" id="passage0"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage0"></span></span><span class="markup manual unsolved info" type="info" info_id="">吳文鎔，</span><span class="markup manual unsolved info" type="info" info_id="">字甄甫，</span><span class="markup manual unsolved info" type="info" info_id="">江蘇儀徵人。

</span></span><span class="passage" type="passage" id="passage1"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage1"></span></span><span class="markup manual unsolved info" type="info" info_id="">嘉慶二十四年進士，</span><span class="markup manual unsolved info" type="info" info_id="">選庶吉士，</span>授編修。

</span><span class="passage" type="passage" id="passage2"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage2"></span></span><span class="markup manual unsolved info" type="info" info_id="">屢膺文衡，</span>稱得士。

</span><span class="passage" type="passage" id="passage3"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage3"></span></span><span class="markup manual unsolved info" type="info" info_id="">六遷為翰林院侍讀學士。

</span></span><span class="passage" type="passage" id="passage4"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage4"></span></span><span class="markup manual unsolved info" type="info" info_id="">督順天學政，</span>剔弊清嚴，<span class="markup manual unsolved info" type="info" info_id="">在任累擢詹事、內閣學士。

</span></span><span class="passage" type="passage" id="passage5"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage5"></span></span>召回京，署禮部侍郎，尋實授。

</span><span class="passage" type="passage" id="passage6"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage6"></span></span>調刑部，兼署戶部侍郎。

</span><span class="passage" type="passage" id="passage7"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage7"></span></span><span class="markup manual unsolved info" type="info" info_id="">迭命偕大學士湯金釗赴安徽、浙江、江蘇及南河按事。

</span></span><span class="passage" type="passage" id="passage8"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage8"></span></span><span class="markup manual unsolved info" type="info" info_id="">道光十九年，</span><span class="markup manual unsolved info" type="info" info_id="">出為福建巡撫，</span>時方嚴煙禁，<span class="markup manual unsolved info" type="info" info_id="">英吉利窺伺沿海，</span><span class="markup manual unsolved info" type="info" info_id="">偕總督鄧廷楨籌防，</span>敵兵至，不得逞，二十年，<span class="markup manual unsolved info" type="info" info_id="">調湖北巡撫，</span>未行，暫護閩浙總督。

</span><span class="passage" type="passage" id="passage9"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage9"></span></span>明年，入覲，<span class="markup manual unsolved info" type="info" info_id="">改江西巡撫。

</span></span><span class="passage" type="passage" id="passage10"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage10"></span></span>值歲祲，力籌撫血⼙，裁減漕丁陋規。

</span><span class="passage" type="passage" id="passage11"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage11"></span></span><span class="markup manual unsolved info" type="info" info_id="">在江西數年，</span>舉廉懲貪，<span class="markup manual unsolved info" type="info" info_id="">吏治清明。

</span></span><span class="passage" type="passage" id="passage12"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage12"></span></span><span class="markup manual unsolved info" type="info" info_id="">捕教匪戴理劍等，</span><span class="markup manual unsolved info" type="info" info_id="">及南安、贛州會匪，</span>並置諸法。

</span><span class="passage" type="passage" id="passage13"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage13"></span></span>

二十八年，</span><span class="passage" type="passage" id="passage14"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage14"></span></span><span class="markup manual unsolved info" type="info" info_id="">調浙江巡撫。

</span></span><span class="passage" type="passage" id="passage15"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage15"></span></span><span class="markup manual unsolved info" type="info" info_id="">入境過衢州，</span><span class="markup manual unsolved info" type="info" info_id="">廉得游擊薛思齊貪劣，</span><span class="markup manual unsolved info" type="info" info_id="">劾戍新疆；</span>又劾不職縣令五人。

</span><span class="passage" type="passage" id="passage16"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage16"></span></span>因官多調攝，徒煩交代，政無考成，奏革其弊，<span class="markup manual unsolved info" type="info" info_id="">風氣為之一變。

</span></span><span class="passage" type="passage" id="passage17"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage17"></span></span>以覈辦清查，<span class="markup manual unsolved info" type="info" info_id="">本省官吏不可信，</span>請簡派戶部司員來佐理，詔不許。

</span><span class="passage" type="passage" id="passage18"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage18"></span></span>未幾，<span class="markup manual unsolved info" type="info" info_id="">命偕侍郎季芝昌清查浙江鹽務，</span><span class="markup manual unsolved info" type="info" info_id="">奏籌變通章程以專責成，</span>除浮費為要務，鹽課日有起色。

</span><span class="passage" type="passage" id="passage19"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage19"></span></span><span class="markup manual unsolved info" type="info" info_id="">浙東漁山島為盜藪，</span><span class="markup manual unsolved info" type="info" info_id="">檄水師捕獲百餘人，</span>毀其巢。

</span><span class="passage" type="passage" id="passage20"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage20"></span></span>二十九年，大水，文鎔以遇災恐懼，上疏自劾請罷，詔以其言近迂，嚴斥之。

</span><span class="passage" type="passage" id="passage21"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage21"></span></span>文鎔親赴嘉、湖諸屬察災輕重，<span class="markup manual unsolved info" type="info" info_id="">力行賑撫。

</span></span><span class="passage" type="passage" id="passage22"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage22"></span></span><span class="markup manual unsolved info" type="info" info_id="">秀水令江忠源勤廉稱最，</span>治賑治盜及塘工皆倚辦，以憂去。

</span><span class="passage" type="passage" id="passage23"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage23"></span></span>文鎔嘆曰：「賢如江令，可令其無以歸葬乎？

</span><span class="passage" type="passage" id="passage24"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage24"></span></span><span class="markup manual unsolved info" type="info" info_id="">」自支養廉五百兩畀之，</span>奏辦賑功，<span class="markup manual unsolved info" type="info" info_id="">以忠源首列。

</span></span><span class="passage" type="passage" id="passage25"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage25"></span></span>三十年，海塘連決，文鎔馳勘，落水幾殆，自劾疏防，革職留任。

</span><span class="passage" type="passage" id="passage26"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage26"></span></span>塘工竣，復職。

</span><span class="passage" type="passage" id="passage27"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage27"></span></span>

擢雲貴總督。

</span><span class="passage" type="passage" id="passage28"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage28"></span></span><span class="markup manual unsolved info" type="info" info_id="">咸豐元年，</span>入覲，<span class="markup manual unsolved info" type="info" info_id="">文宗甚重之，</span><span class="markup manual unsolved info" type="info" info_id="">嘉其忠誠勇於任事，</span>勖以察情偽，惜身體，文鎔益感奮。

</span><span class="passage" type="passage" id="passage29"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage29"></span></span><span class="markup manual unsolved info" type="info" info_id="">永昌邊外夷匪肆掠，</span>久不靖，文鎔至，檄土守備左大雄深入搜捕，擒斬數百，<span class="markup manual unsolved info" type="info" info_id="">匪遁雪山外。

</span></span><span class="passage" type="passage" id="passage30"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage30"></span></span>粵匪日熾，<span class="markup manual unsolved info" type="info" info_id="">文鎔疏論提督向榮冒功託病，</span>恐誤軍事，詔選將才，<span class="markup manual unsolved info" type="info" info_id="">奏保游擊巴揚阿等九人。

</span></span><span class="passage" type="passage" id="passage31"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage31"></span></span><span class="markup manual unsolved info" type="info" info_id="">貴州黎平知府胡林翼治團練剿土匪，</span>令得便宜從事，疏薦之。

</span><span class="passage" type="passage" id="passage32"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage32"></span></span><span class="markup manual unsolved info" type="info" info_id="">江忠源在廣西軍中，</span><span class="markup manual unsolved info" type="info" info_id="">文鎔致書曰：「永安賊不滅，</span><span class="markup manual unsolved info" type="info" info_id="">若竄湖南，</span><span class="markup manual unsolved info" type="info" info_id="">不可制矣！

</span></span><span class="passage" type="passage" id="passage33"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage33"></span></span>」二年，調閩浙總督，未行，<span class="markup manual unsolved info" type="info" info_id="">而粵匪果由湖南北竄，</span><span class="markup manual unsolved info" type="info" info_id="">破武昌。

</span></span><span class="passage" type="passage" id="passage34"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage34"></span></span>三年春，<span class="markup manual unsolved info" type="info" info_id="">遂踞江寧，</span><span class="markup manual unsolved info" type="info" info_id="">東南大震。

</span></span><span class="passage" type="passage" id="passage35"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage35"></span></span><span class="markup manual unsolved info" type="info" info_id="">雲南永昌回匪亦蠢動，</span>文鎔調兵扼險，<span class="markup manual unsolved info" type="info" info_id="">親駐尋甸督剿。

</span></span><span class="passage" type="passage" id="passage36"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage36"></span></span><span class="markup manual unsolved info" type="info" info_id="">

尋調湖廣總督。

</span></span><span class="passage" type="passage" id="passage37"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage37"></span></span>粵匪方自下游上竄，<span class="markup manual unsolved info" type="info" info_id="">連陷黃州、漢陽。

</span></span><span class="passage" type="passage" id="passage38"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage38"></span></span>文鎔九月抵任，是日田家鎮諸軍失利，<span class="markup manual unsolved info" type="info" info_id="">武昌戒嚴，</span>城晝閉，居民一夕數驚。

</span><span class="passage" type="passage" id="passage39"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage39"></span></span><span class="markup manual unsolved info" type="info" info_id="">巡撫崇綸欲移營城外為自脫計，</span>文鎔誓與城存亡，約死守待援，<span class="markup manual unsolved info" type="info" info_id="">議不合。

</span></span><span class="passage" type="passage" id="passage40"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage40"></span></span>賊已逼城，文鎔坐城上激厲將士，守數旬，圍解。

</span><span class="passage" type="passage" id="passage41"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage41"></span></span><span class="markup manual unsolved info" type="info" info_id="">崇綸轉以閉城坐守奏劾，</span><span class="markup manual unsolved info" type="info" info_id="">詔促進復黃州。

</span></span><span class="passage" type="passage" id="passage42"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage42"></span></span><span class="markup manual unsolved info" type="info" info_id="">文鎔方調胡林翼率黔勇來會剿，</span><span class="markup manual unsolved info" type="info" info_id="">又約曾國藩水師夾攻，</span><span class="markup manual unsolved info" type="info" info_id="">擬俟兩軍至大舉滅賊。

</span></span><span class="passage" type="passage" id="passage43"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage43"></span></span><span class="markup manual unsolved info" type="info" info_id="">崇綸屢齕之，</span>趣戰益急。

</span><span class="passage" type="passage" id="passage44"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage44"></span></span>文鎔憤甚，曰：「吾受國恩厚，豈惜死？

</span><span class="passage" type="passage" id="passage45"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage45"></span></span>以將卒宜選練，且冀黔、湘軍至，收夾擊之效。

</span><span class="passage" type="passage" id="passage46"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage46"></span></span>今不及待矣！

</span><span class="passage" type="passage" id="passage47"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage47"></span></span>」四年正月，<span class="markup manual unsolved info" type="info" info_id="">督師進薄黃州，</span>屯堵城。

</span><span class="passage" type="passage" id="passage48"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage48"></span></span>大雪，日行泥淖，拊循士卒，而輜糧不時至。

</span><span class="passage" type="passage" id="passage49"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage49"></span></span>賊分路來犯，<span class="markup manual unsolved info" type="info" info_id="">都司劉富成擊卻之。

</span></span><span class="passage" type="passage" id="passage50"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage50"></span></span>賊復大至，文鎔揮軍力戰，後營火起，眾潰，投塘水死之。

</span><span class="passage" type="passage" id="passage51"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage51"></span></span><span class="markup manual unsolved info" type="info" info_id="">崇綸奏稱失蹤，</span>署總督臺湧至，乃得實以聞。

</span><span class="passage" type="passage" id="passage52"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage52"></span></span>詔依總督陣亡例賜恤，<span class="markup manual unsolved info" type="info" info_id="">予騎都尉兼雲騎尉世職，</span><span class="markup manual unsolved info" type="info" info_id="">謚文節，</span><span class="markup manual unsolved info" type="info" info_id="">祀京師昭忠祠。

</span></span><span class="passage" type="passage" id="passage53"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage53"></span></span>

逾數月，</span><span class="passage" type="passage" id="passage54"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage54"></span></span><span class="markup manual unsolved info" type="info" info_id="">曾國藩進兵黃州，</span>訪詢居民，備言戰歿狀，皆流涕。

</span><span class="passage" type="passage" id="passage55"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage55"></span></span><span class="markup manual unsolved info" type="info" info_id="">於是疏陳當時無水師，</span>不能制賊。

</span><span class="passage" type="passage" id="passage56"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage56"></span></span>文鎔籌置之難，<span class="markup manual unsolved info" type="info" info_id="">為崇綸傾陷牽掣，</span>以至於敗；且諱死狀，欲以誣之。

</span><span class="passage" type="passage" id="passage57"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage57"></span></span><span class="markup manual unsolved info" type="info" info_id="">文宗震怒，</span><span class="markup manual unsolved info" type="info" info_id="">逮崇綸治罪，</span><span class="markup manual unsolved info" type="info" info_id="">文鎔志節乃大白。

</span></span><span class="passage" type="passage" id="passage58"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage58"></span></span>同治中，<span class="markup manual unsolved info" type="info" info_id="">湖北請建專祠。

</span></span><span class="passage" type="passage" id="passage59"><span class="commentContainer" value="[]"><span class="glyphicon glyphicon-comment" type="commentIcon" style="display:none" aria-hidden="true" data-markus-passageid="passage59"></span></span></span></pre></div>